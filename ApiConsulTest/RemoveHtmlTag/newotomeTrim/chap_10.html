 <div style="word-wrap: normal;width:90%;">
			
				
    &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; งานประลองจบลงแบบที่เขาเสมอกับซิลบาสเตียน   &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; นั่นไม่ใช่เรื่องที่เขาหงุดหงิดเท่าไหร่  แต่สิ่งที่เขาเห็นนี่สิ เจ้าหญิงต่างอาณาจักรนั่นโน้มตัวมาจูบคู่หมั้นของเขา  เหมือนเรนิสจะไม่พอใจ มีการอัดแม่นั่นลงมาข้างเวที ก่อนที่จะมีระเบิดหล่นลงบนเวที  เขาฉวยโอกาสร่ายเวทย์สายฟ้าใส่เจ้าหญิงนั่น กะจะฉวยโอกาสอ้างว่าเป็นอุบัติเหตุไม่คาดคิดว่าซิลบาสเตียนจะทำเหมือนกัน  เจ้าหญิงนั่นโชคดีมีวัตถุเวทย์ป้องกันเป็นเกราะ กันเวทย์โจมตีรุนแรงได้ 5 ครั้ง  แต่บังเอิญเวทย์ของเขากับน้องชายลูกแหง่รวมกันแล้วเกินจำนวนที่เกราะเวทย์จะกันได้  ทำให้เจ้าหญิงอันธพาลนั่นบาดเจ็บสาหัส  เขาพึ่งได้ความรู้ใหม่ เจ้าหญิงนั่นมีรสนิยมชอบเด็กผู้หญิง ผู้ติดตามและคนสนิทล้วนแต่เป็นหญิงสาวหน้าตาดี เกิดมาพึ่งเคยได้ยินเรื่องแบบนี้  อาณาจักรอีสเทร่าได้ยินว่าเปิดกว้าง ทุกอย่างล้วนไม่ถือธรรมเนียมมากนัก แต่ไม่คิดว่าจะเป็นไปได้ขนาดนี้ เจ้าหญิงมีรสนิยมชอบผู้หญิง   มิน่าล่ะ...ถึงได้ตามติดคู่หมั้นของเขาขนาดนี้  ความหงุดหงิดพุ่งกระฉูดทันที ริมฝีปากนั้น เขาหมั้นมาตั้งหลายปียังไม่เคยแตะเลย เจ้าหญิงนั่นมาจากไหน กล้าดียังไงทำแบบนี้  อีกอย่าง ถ้าเจ้าหญิงแอริลจูบเรนิส ทำไมซิลบาสเตียนต้องลงมือ เรื่องนี้ไม่ต้องเดาเลย มันชัดเจนว่าน้องชายเขามีใจให้คู่หมั้นของเขา...   &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; เอาเถอะ ที่สำคัญอยู่ที่เรนิสคิดอย่างไรมากกว่า  ตราบใดที่เรนิสไม่สนใจใคร เขาจะพยายามทำใจที่มีคนมาชื่นชอบเธอ  &nbsp;  &nbsp;  เรื่องเจ้าหญิงไร้พลังเวทย์นั่นต้องหาทางจัดการ   เหมือนลูกชายคนเล็กตระกูลพาร์กเกอร์จะชื่นชอบเจ้าหญิงนั่น...ไร้รสนิยมเสียจริง ชอบผู้หญิงแบบนั้นไปได้อย่างไร เขาไม่เข้าใจเลย  แต่ก็ดี เขาควรใช้โอกาสนี้...ตระกูลพาร์กเกอร์ต้องการขยายกิจการมาอาณาจักรฟานส์ หากมีข้อตกลงดีๆ เขาอาจจะหาทางช่วยให้นายน้อยตระกูลพาร์กเกอร์นั่นย้ายโรงเรียนได้  เอาว่าตระกูลพาร์กเกอร์ต้องเสียภาษีให้ราชวงศ์เพิ่มนั่นแหละ...  มีคนเคยบอกเขาว่า “การมีเงินเพิ่มขึ้นอีกนิด นับว่าเป็นเรื่องดี”  ไม่มีอะไรเสียหายเลยสักนิด  หากเจ้าหญิงไร้พลังเวทย์ เป็นอันธพาล ไร้มารยาท แถมยังมีรสนิยมชอบผู้หญิงนั่นลงเอยกับลูกพ่อค้าได้...ยิ่งดีใหญ่เลย  &nbsp;  &nbsp;  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; จบการศึกษาแล้วยังไง ซีริลถอนหายใจ บางครั้งเขาก็อยากออกจากโรงเรียนแล้ว เขามีอะไรต้องทำตั้งมากมาย  แต่พอต้องออกไปจริงๆ ก็อดใจหายไม่ได้  &nbsp;  มิแรนด้ามาพบเขาอีกครั้งเมื่อหลายวันก่อน เธอมาขอร้องให้เขาช่วยยับยั้งงานแต่งงานที่จะต้องจัดในต้นปีที่จะถึง  “แต่งานแต่งงานนี้มีประโยชน์กับเธอเองนะ มิแรนด้า” เขาพูดอย่างเรียบเฉย  “หลังแต่งงาน สถานะของเธอจะสูงขึ้น ถึงสามีจะมีอายุมากไปหน่อยแต่โดนรวมแล้วหน้าที่การงานและทรัพย์สินยังไงก็มีมากกว่าครอบครัวเดิมของเธอ”  ไม่อย่างนั้น พ่อของเธอจะยินดีกับว่าที่ลูกเขยคนนี้ได้อย่างไร  มิแรนด้าเหมือนยังยอมรับไม่ได้ ยังโอดครวญ  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; “มิแรนด้า” เขาพูดอย่างจริงจัง “เรื่องระหว่างเธอกับฉันเป็นไปไม่ได้อยู่แล้ว เธอควรจะรู้ตั้งแต่แรก”  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; เธอควรเข้าใจ ผู้หญิงที่จะทะเยอทะยานควรจะต้องฉลาดด้วย  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; “แล้วเราจะยังพบกันได้ไหม”  ซีริลหัวเราะในใจ เขาไม่ปล่อยให้ตัวเองมีปัญหายุ่งยากตามมาอยู่แล้ว  มิแรนด้าอยากเป็นอย่างเลดี้เบ็ธงั้นหรือ  เสด็จพ่อมีผู้หญิงตั้งมากมาย แต่มีเพียงเลดี้เบ็ธเท่านั้นที่มีความสำคัญ  ไม่ใช่ความรักอย่างเดียว แต่เป็นความเข้าใจด้วย แค่เสด็จพ่อขยับตัวเลดี้เบ็ธก็เหมือนจะรู้ว่าทรงต้องการอะไร  ผู้หญิงที่ทำได้อย่างเลดี้เบ็ธมีไม่กี่คนหรอก และมิแรนด้ายังฉลาดไม่พอ  เขายิ้มให้เธอ “ถ้ามีโอกาส เราย่อมได้พบกัน”  เธอเช็ดน้ำตาก่อนที่จะพยักหน้าให้เขา  &nbsp;  งานเต้นรำประจำปีจัดขึ้นมาเพื่อเป็นการฉลองก่อนจบการศึกษา  เรนิสบอกเขาว่าไม่ต้องเดินไปรับ เธอจะมางานกับเบลล่าให้เขารอที่งานเลย  เหตุผลมีสั้นๆ “เบลล่าไม่อยากเข้างานพร้อมแวน”  เด็กสาวที่ดื้อดึงและไม่มีเหตุผลอย่างเบลล่า ยังทำใจไม่ได้อยู่ดี  ก็ดี งานแต่งงานคู่นี้ไม่เกิดได้ยิ่งดี เขาคิดในใจ  &nbsp;  &nbsp;  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; เรนิสอยู่ในชุดสีม่วงเรียบๆ เครื่องประดับมีแค่ต่างหูคู่เดียว  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ใส่อะไรก็สวยนั่นแหละ ถึงจะเป็นชุดธรรมดาก็เหอะ  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; “ยินดีด้วยนะคะ จบแล้ว” เรนิสยิ้มให้เขา  “เราจะเจอกันบ้างได้ไหม วันหยุดหรือช่วงที่เธอว่าง ฉันจะให้คนไปรับ”  “ได้ค่ะ ถ้ามีช่วงว่างจะให้คนแจ้งไป”  ถ้ามีช่วงว่างจะให้คนแจ้งไปงั้นหรือ แปลว่าถ้าไม่ว่าง ก็ไม่แจ้งใช่ไหม  เขาเดาได้เลยว่าเธอคงไม่ค่อยจะว่างหรอกนะ  เรนิสเป็นอย่างงี้มานานแล้ว เธออเหมือนรู้ว่าเขาต้องการอะไรและตอบในสิ่งที่เขาต้องการ เพื่อหยุดบทสนทนา แต่เธอจะทำจริงๆอย่างที่พูดรึเปล่าเป็นอีกเรื่องหนึ่ง  บางครั้งเหมือนเธอเข้าใจเขามากๆ คำพูด หรือการกระทำ เธอเข้าใจหมดว่าเขาต้องการอะไร เธอจะตอบในสิ่งที่เขาต้องการเสมอ อย่างน้อยคำตอบเธอส่วนใหญ่จะถูกใจเขา  แต่บางครั้งก็เหมือนเธอไม่เข้าใจอะไรเลย ความรู้สึกที่เขาส่งให้ เธอกลับไม่เคยเข้าใจ เหมือนเขาโยนก้อนหินลงไปในสระน้ำ สุดท้ายมันก็จมลงไป ไม่มีอะไรกลับมา  &nbsp;  &nbsp;  วีราเนสเดินมาหาเขา เธอดูซูบลงไปหลังเหตุการณ์ที่เกิดขึ้น มีข่าวซุบซิบอยู่บ้างแต่ไม่มีใครกล้าพูดอย่างเปิดเผย  คนเริ่มหันมามองเขากับวีราเนส ข่าวลือเรื่องเขามีความสัมพันธ์กับวีราเนสเป็นที่พูดถึงในวงสังคมชนชั้นสูง  เรนิสเหลือบมองมาทางวีราเนส ก่อนที่จะยิ้มให้  “เธอดูมีความสุขดีนี่” วีราเนสทักเรนิส  “ก็ดี” เรนิสตอบสั้นๆ ก่อนจะหันมาทางเขา “เดี๋ยวมานะคะ”  “เธอจะเอาอะไรรึเปล่า เดี๋ยวฉันไปหยิบให้” ซีริลถาม เขาไม่ควรยืนอยู่กับวีราเนสตอนนี้ ผู้คนต่างพากันมอง  “จะคุยอะไรก็คุยกันสิคะ เหมือนวีราเนสมีเรื่องอยากจะพูด” เรนิสหันมองทางวีราเนส  “ซีริล..” วีราเนสมองเขาอยู่เช่นกัน  เรนิสปลีกตัวไป เธอดูไม่ชอบอะไรยุ่งยาก นี่เอาตัวรอดไปอีกแล้ว หลายครั้งแล้วเวลามีผู้หญิงเข้ามาใกล้เขา เธอจะตัดปัญหาด้วยการหลบออกไปให้เขาจัดการเอง  ซีริลถอนหายใจ สถานการณ์นี้ดูกลืนไม่เข้าคายไม่ออก   &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; “ซีริล” วีราเนสหลุบตามองต่ำ “เคยชอบฉันบ้างไหม”  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; “วีราเนส เมื่อก่อนเธอเป็นคู่หมั้นของน้องชาย ฉันก็คิดว่าเธอเป็นน้องสาว”เขาตอบเรียบๆ จริงอยู่ เขาคิดว่าเธอเป็นหมากที่ใช้ประโยชน์ได้โดยคิดว่าจะใช้เธอสอดแนมซิลบาสเตียน แต่เขาไม่เคยคิดกับเธอในแง่ชู้สาวอยู่แล้ว  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; เขาไม่อยากให้เกิดเรื่องยุ่งยากต่อ พูดให้ชัดเจนย่อมดีกว่า  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; “อือ” น้ำตาของวีราเนสคลออยู่ที่เบ้าตา ก่อนที่เธอจะสะบัดหน้าเดินหนีไป  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ผู้หญิง ไม่ได้สิ่งที่ต้องการก็มีแต่น้ำตา  &nbsp;  รุ่นน้องที่ชื่อราเชลเดินมาหาเขา บอกว่า เรนิสให้มาบอกเขาว่ารออยู่ที่นอกห้องโถงจัดงาน  เขาขมวดคิ้ว เรนิสไม่สบายหรือว่ายังไง  เขาจำได้ว่าปีที่แล้วก็กลับไปก่อนเพราะไม่สบาย เรนิสมีนิสัยชอบออกจากงานก่อนเวลาด้วยเหตุผลว่าไม่สบายเสมอ แต่จะป่วยจริงรึเปล่าเขาไม่แน่ใจนัก  ครั้งนี้ล่ะ มีอะไรไหม  เขาเดินมาที่ด้านนอกห้องโถงจัดงาน  เด็กสาวคนหนึ่งยืนรอเขาอยู่ เส้นผมสีน้ำตาลเข้มของเธอพัดปลิวไปตามลมทำให้เธอดูบอบบางพร้อมจะแตกสลายหากถูกกระแทก  ...เฌอร์  “เรนิสกลับไปแล้ว” เฌอร์ยิ้มให้เขาบางๆ รอยยิ้มนั้นดูขมขื่นอย่างบอกไม่ถูก “ฉันเป็นคนขอร้องเรนิสเอง ฉันอยากคุยกับซีริล”  เรนิสเปิดโอกาสให้เขากับเฌอร์คุยกัน คู่หมั้นของเขาเปิดทางให้ผู้หญิงคนอื่นมีโอกาสอยู่กับเขาสองต่อสอง  ความรู้สึกแบบนี้ยากจะบรรยายเป็นคำพูด มันเป็นความรู้สึกขมๆที่บอกไม่ถูก  เขายิ้มให้เฌอร์ “เฌอร์มีอะไรให้ฉันช่วยไหม”  เฌอร์ยิ้มให้เขา “เดินไปส่งฉันหน่อยได้ไหม”  เขาพยักหน้า ไม่มีอะไรเสียหายนี่ แค่เดินไปส่ง  &nbsp;  “ฉันจะเดินทางกลับวันพรุ่งนี้ พี่ชายจะจัดงานแต่งงานหลังปีใหม่ที่แคว้นลูฟฟ์” เฌอร์นิ่งไปครู่นึง “ขอบคุณซีริลมากที่ช่วยเหลือพี่ชาย”  เขายิ้มตอบเธอ “ไม่ใช่เรื่องใหญ่อะไรนี่นา” ที่จริงคนที่ได้ประโยชน์ก็เป็นเขานั่นแหละ “ถ้าฉันไปไม่ได้ก็จะส่งของขวัญไปแทน ยังไงก็ฝากแสดงความยินดีกับพี่ชายและพี่สะใภ้ของเธอด้วย”  หากไม่ได้ประโยน์กับเรื่องนี้เขาจะลงมือช่วยไปทำไม  มีแต่เด็กที่มองโลกสวยงามไปหมดอย่างเฌอร์ที่คิดเอาเองว่าเขาช่วยเธออย่างจริงใจ  เขาถอนหายใจ...เฌอร์ เขาไม่รู้จะสงสารหรือสมเพชเธอดี ที่มองเห็นเขาเป็นเทพบุตรแบบนี้  ที่จริงเขาก็ไม่ได้เป็นแบบที่เฌอร์คิดเลยสักนิดเดียว   &nbsp;  “ราตรีสวัสดิ์เฌอร์” เขายิ้มให้เธอก่อนที่จะขอตัวกลับ  ขณะที่เขากำลังหันหลังกลับ เฌอร์ดึงข้อมือเขาไว้  เขาหันกลับมาด้วยความงุนงง แต่ก็ยังยิ้มให้เธอ  เฌอร์กุมมือเขาไว้ ก่อนจะถามเบาๆเหมือนไม่มั่นใจนัก “เข้ามาในห้องก่อนไหม”  รอยยิ้มของเขาแข็งค้าง นี่คือคำเชิญชวนรึเปล่า เข้าไปแล้วยังไง  เขารู้ดี นิสัยอย่างเฌอร์ไม่มีวันเรียกร้องอะไรจากเขา  “ฉันไม่ได้ต้องการอะไร” เสียงเฌอร์เหมือนสั่น “ขอแค่เราอยู่ด้วยกันก็พอ”  “ฉันสัญญา ฉันจะไม่เรียกร้องอะไรทั้งนั้น”  &nbsp;  เขาค่อยๆแกะมือเธอออกมา ก่อนจะส่งยิ้มให้เธอ แต่เขารู้ดีรอยยิ้มของเขาครั้งนี้ดูฝืนไม่น้อย  คำขอของเธอ เขาทำให้ไม่ได้  “เฌอร์ ขอโทษด้วย พอดีฉันมีธุระ”  น้ำตาของเธอไหลลงมาเป็นสาย  “ราตรีสวีสดิ์ ขอให้พรุ่งนี้เดินทางโดยสวัสดิภาพนะ” เขายิ้มให้เธออีกครั้งก่อนเดินออกมา  เสียงสะอื้นของเฌอร์ยังลอยมาเข้าหูก่อนที่เขาจะได้ยินเสียงปิดประตู  &nbsp;  ซีริลไม่ได้กลับเข้าห้อง เขานั่งอยู่ที่ม้านั่งในสวนเงียบๆ ด้านข้างมีสระน้ำอยู่  คืนนี้เป็นข้างแรม สวนที่มืดมิดทำให้เห็นดวงดาวเต็มท้องฟ้า  สระน้ำตอนกลางคืน แถมเป็นคืนข้างแรมดูมืดมิดมองไม่เห็นก้นสระ  ถ้าเขาหยิบก้อนหินขึ้นมาก้อนหนึ่งแล้วโยนมันลงไป  แน่นอน มันคงจมลงไปก้นสระ  เขายิ้มขื่นๆ ทำอะไรโง่ๆ โยนลงไปแล้วได้อะไร นอกจากความว่างเปล่า  แต่เขาก็ยังทำอยู่ดี...  &nbsp;  &nbsp;  &nbsp;  เรื่องของเฌอร์...เขานึกขำตัวเอง  ถ้าเป็นเมื่อก่อนหากมีโอกาสแบบนี้เขาจะไม่หยุดใช่ไหม  แต่ตอนนี้เขารู้ดี เวลามอบความรู้สึกดีๆให้ใครแล้วได้ความว่างเปล่ากลับมามันเป็นอย่างไร  ความเจ็บปวดตรงนี้เขาน่าจะรู้ซึ้งดีกว่าใคร  เขาไม่อยากทำร้ายใครในรูปแบบนี้ โดยเฉพาะคนที่จริงใจกับเขาอย่างเฌอร์  คนที่หวังดีกับเขาจากใจจริงเรียกว่านับนิ้วได้ด้วยซ้ำ  หากตอบรับความรู้สึกนี้ไม่ได้ เขาจะไม่ทำร้ายเธอเพิ่มเติมแล้ว  ที่ผ่านมาเขาทำผิดกับเฌอร์มามากพอ เขาหลอกใช้เธอมาไม่น้อย  เขาสัญญากับตัวเองว่าจะไม่ล้อเล่นกับความรู้สึกของเฌอร์อีก เวลาเขาโดนเข้ากับตัวเอง เขาถึงเข้าใจว่ามันเป็นอย่างไร  &nbsp;  &nbsp;  หากจะเล่นเกม ก็จะเป็นแค่เกมการเมือง   

 </div> 
