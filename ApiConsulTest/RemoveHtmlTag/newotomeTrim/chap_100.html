 <div style="word-wrap: normal;width:90%;">
			
				
    &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ในที่สุด เรนิสก็ต้องมีวิชาเลือกเพิ่ม คือ วิชาวิธีการเป็นนางอิจฉา เรนิสต้องกลับมาที่คฤหาสถ์ตระกูลเทรลิสในเมืองหลวงทุกสัปดาห์เพื่อเรียนกับลิลลี่  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ลิลลี่ดูสับสนบ้างตอนที่เธอบอกว่าต้องการเรียนเป็นนางอิจฉา ไม่ได้ต้องการวิชามัดใจชาย แต่ลิลลี่ก็เต็มใจสอนอย่างเต็มที่  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ปกติคนอื่นเขาอัพสกิลเวทย์ แต่เธอต้องมาอัพสกิลนางร้าย  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; หลังจากการเรียนครั้งที่3 ลิลลี่แสดงความชื่นชมอย่างชัดเจน  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; “ท่านหญิงช่างมีพรสวรรค์ รอยยิ้มของท่านหญิงดูร้ายกาจเพียงพอแล้ว ท่วงท่าเชิด ดูยโสดี ขาดแต่วิธีการพูดจากับสายตา” ลิลลี่แนะ “สายตาจะต้องจิกมอง ให้ดูประสงค์ร้าย ก่อนอื่นต้องคิดให้ร้ายก่อนถึงจะสมจริง” ใช่สิ ธรรมชาติของเรนิสเกิดเป็นนางร้ายอยู่แล้ว รูปลักษณ์ รอยยิ้มเธอได้ทุกอย่าง ขาดแต่การฝึกฝน  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; คิดให้ร้าย คิดว่ายังไงดี แกตาย อย่างงี้ดีไหม  “แต่เพราะเป็นการแสดง เราอาจจะคิดแค่ว่า ฉันจะทำร้ายแก ไม่ใช่สายตาหวาดกลัวคนที่เราพูดด้วยมาทำร้ายเรา”  ใช่เลย เธอกลัวรูทหายนะไง  &nbsp;“การเป็นนางร้ายที่น่าหมั่นไส้ เวลาเดินต้องลอยหน้าลอยตา การมองคนต้องมองอย่างเหยียดหยาม ทำได้หลายแบบ เช่นมองจากหัวจรดเท้าแล้วถ้าจะให้ดี มองจากเท้าจรดหัวขึ้นมาใหม่ วิธีอื่นเช่นการปรายตามองด้วยหางตาก่อนกระแสจิตไปว่า แกมันกระจอก”  &nbsp;“เมื่อสายตาได้แล้ว คำพูดจาต้องร้ายกาจด้วย” ลิลลี่ยังคงสั่งสอนต่อ “หน้าต้องเชิดให้ดูเย่อหยิ่ง และหากไม่มั่นใจควรมีอุปกรณ์เสริม อาจจะเป็นคฑาหรือพัดก็ได้”  ใช่เลย พัด ชอบเห็นตัวอิจฉาในละครโบกพัด  การเรียนครั้งถัดไปเรนิสให้เลดี้มาร์ธาหาพัดมาอันนึง เอาให้หรูหราฝังเพชรมาเลย เธอได้พัดสีเงินมาเล่มนึง ฝังพลอยสีม่วงอมิทิส กับเพชรเล็กๆ และประดับขนนก ดูเวอร์วังอลังการใช้ได้เลย  &nbsp;  “ท่านหญิง มีพัดแล้ว ลองแสดงคำพูดร้ายกาจให้ดูสิคะ” ลิลลี่แนะ “นางร้ายชั้นสูง ไม่ควรใช้คำหยาบคาย แต่สายตาต้องจิกกัด คำพูดต้องเป็นแนวประชดประชัน หรือเสียดสี แต่น้ำเสียงควรเย็นชา การจะร้ายกาจอย่างชนชั้นสูงต้องไม่กรีดร้อง หากรู้จุดอ่อนฝ่ายตรงข้ามต้องเอามาข่มขู่หรือตอกย้ำ ลองดูสิคะ สมมติว่าฉันเป็นคนที่เดินชนท่านหญิง”  “คำพูดยังไงเรียกว่าร้ายกาจพอคะ” เรนิสถาม  “สมมติว่าท่านหญิงถูกชน อาจจะใช้คำประมาณว่า เธอมีมารยาทไหม ช่างขาดการอบรมเสียจริง”  เรนิสลองเชิดหน้าขึ้น ปรายตาจิกใส่ลิลลี่ ยกพัดขึ้นปิดปาก น้ำเสียงเย็นชา“ช่างขาดการอบรมเสียจริง มาชนฉันได้อย่างไร”  “ถูกต้องท่านหญิง สายตาแบบนั้น น้ำเสียงใช้ได้เลย เพียงแค่ฝึกซ้อมสักหน่อยก็สามารถแสดงละครได้สมบูรณ์แบบ” แน่นอน เธอบอกลิลลี่ว่าเรียนการแสดงเพื่อแสดงละครโรงเรียน จะให้บอกได้อย่างไรว่าเอาไปทำจริงๆ เสียภาพพจน์เธอหมด  &nbsp;  สุดท้าย การเรียนของเรนิสกับอาจารย์การแสดงเพื่ออัพสกิลนางร้ายก็ต้องสิ้นสุดลง เมื่อท่านดยุกแห่งเทรลิสต้องเข้าเมืองหลวงมาตามรอบการรายงานตัว ไม่ใช่ท่านพ่อของเธอเห็นว่ามันไม่เหมาะสมที่เธอเรียนการแสดงหรอกนะ บังเอิญวันที่ท่านดยุกมาถึงเป็นวันอาทิตย์ที่เรนิสมาเรียนการแสดงพอดี เรนิสจึงได้โอกาสรับประทานอาหารเย็นกับท่านพ่อก่อนกลับโรงเรียน  มีผู้เห็นรถม้าของตระกูลเทรลิสไปรับดาราละครตัวชื่อดังอย่างลิลลี่ สจ๊วต จำนวนคนที่เห็นนั้นไม่น้อย ภายใน3วันหลังจากดยุกแห่งเทรลิสเข้าเมืองหลวง ข่าวก็ดังกระหึ่มไปถึงใจกลางแคว้นเทรลิส อันที่จริงการเดินทางด้วยรถม้าชั้นเลิศรวมกับการใช้เวทย์ลมใช้เวลาเดินทาง2วัน การเดินทางแบบปกติใช้4-5วัน ข่าวสามารถเดินทางใน3วัน เทียบได้กับรถม้าชั้นยอดแล้วและเมื่อข่าวเดินทางผ่านหลายปาก ข่าวนั้นย่อมตื่นเต้นเร้าใจกว่าตอนเริ่มต้นมาก  &nbsp;  ข่าวนั้นว่าไว้ว่า “ดยุกแห่งเทรลิส ได้นัดพบกับดาราละคร ลิลลี่ สจ๊วต ที่คฤหาสถ์เทรลิส โดยมีรถม้าของตระกูลมารับลิลลี่”  &nbsp;  &nbsp;  ต่อมา “ดยุกแห่งเทรลิสได้คบหากับดาราละคร ลิลลี่ สจ๊วต อย่างเปิดเผยในฐานะคู่รัก และได้ให้ลิลลี่มาพบที่คฤหาสถ์ตระกูลเทรลิสบ่อยครั้ง โดยท่านดยุกไปรับด้วยตนเอง”  &nbsp;  &nbsp;  จนเมื่อถึงแคว้นเทรลิส ข่าวกลายเป็น “ดยุกแห่งเทรลิสคบชู้กับดาราละคร ลิลลี่ สจ๊วต อย่างเปิดเผย ตอนนี้ ลิลลี่ย้ายมาอาศัยในคฤหาสถ์ตระกูลเทรลิสในเมืองหลวงและกำลังตั้งครรภ์”  &nbsp;  &nbsp;  และ2วันถัดจากนั้น&nbsp; เมื่อผ่านการกรองอย่างรอบคอบหลายชั้นจากบรรดาสาวใช้ ข่าวที่ไปถึงหูดัชเชสแห่งเทรลิส กลายเป็น “ดยุกแห่งเทรลิสคบชู้กับดาราละคร ลิลลี่ สจ๊วต อย่างเปิดเผย ตอนนี้ ลิลลี่ย้ายมาอาศัยในคฤหาสถ์ตระกูลเทรลิสในเมืองหลวงและกำลังตั้งครรภ์ ซึ่งท่านดยุกวางแผนจะรับเด็กคนนั้นเป็นบุตรบุญธรรมและอาจตั้งให้เป็นทายาทคนถัดไป....”  &nbsp;  ไม่ต้องแปลกใจ ในวันอาทิตย์ 7วันถัดจากที่ท่านดยุกเข้าเมืองหลวงมาพอดีๆ ดัชเชสแห่งเทรลิสก็เดินทางมาถึงคฤหาสถ์ตระกูลเทรลิส   ขณะที่เรนิสกำลังเรียนวิชานางร้ายของเธออย่างเข้มข้น ดัชเชสแห่งเทรลิสก็โผล่เข้ามาให้ห้อง  “ท่านหญิงคะ ปรับพัดเล็กน้อย โบกเบาๆค่ะ แล้วลอยหน้าเวลาพูด จะได้ดูน่าหมั่นไส้มากขึ้น” ลิลลี่จัดท่าทางให้พลางสอนต่อ “ถ้าคู่ต่อสู้เพลี่ยงพล้ำ เราต้องรุกต่อ ถ้าเป็นฉากในงานเลี้ยง นางอิจฉาจะต้องสาดไวน์ให้เปื้อนชุด ถ้าไม่มีไวน์ เอาน้ำผลไม้หรืออาหารอะไรก็ได้ที่อยู่ใกล้มือ”   ขณะที่ลิลลี่กำลังสอนอย่างเมามัน ประตูเปิดออก ดัชเชสเดินอย่างสง่างามเข้ามา  “คนนี้หรือคือ ลิลลี่ สจ๊วต” ดัชเชสใช้สายตามองสำรวจ ก่อนเชิดหน้าขึ้นเล็กน้อย “ดูงดงามอย่างคำล่ำลือ อย่างเธอน่าจะหาคู่รักที่ถูกต้องตามทำนองคลองธรรมได้ไม่ยาก”   ท่านแม่ของเรนิสช่างดูร้ายกาจ ไม่ต้องสงสัยว่าพรสวรรค์การเป็นนางร้าย เรนิสได้จากที่ใดมา  &nbsp;  ลิลลี่จับต้นชนปลายไม่ถูกว่าเกิดอะไรขึ้น   “ท่านแม่ มาเมื่อไหร่คะ” เรนิสหันไปถาม  “เรนิส ลูกก็รู้เรื่องนี้เหมือนกันหรือ ทำไมปิดแม่” ดัชเชสมองเรนิสอย่างตกใจ  ทันใดนั้น เสียงของสาวใช้คนสนิทท่านแม่ก็ดังขึ้น “ไหนคะดัชเชส ผู้หญิงหน้าไม่อายคนนั้น”  ลิลลี่และเรนิสหันมามองกันอย่างงุนงง ก่อนที่ลิลลี่จะเข้าใจได้ “อ้อ ท่านหญิง นี่เป็นการซ้อมแสดงหรือคะ ได้ค่ะ เดี๋ยวลิลลี่จะส่งบทให้”  “ใช่ ฉันเอง เธอมีอะไร” ลิลลี่เชิดหน้าขึ้น น้ำเสียงเย็นชา หรี่ตาลงอย่างมุ่งร้าย“พรวดพราดมาแบบไร้มารยาท เธอมีธุระอะไรไม่ทราบ”  โห อาจารย์ของเธอ ช่างเก่งกาจ เรนิสคิด  “ได้ข่าวว่าเธอตั้งครรภ์” ดัชเชสเห็นว่าท่าไม่ดี เสียเปรียบ จึงจู่โจมต่อ  ลิลลี่มองหน้าท้องอันราบเรียบของเธอ ก่อนกรีดร้องแผดเสียงขึ้นอย่างอดไม่ได้ “อ๊าย!!!ฉันรูปร่างดีขนาดนี้ ใครกล้ามาหาว่าฉันตั้งครรภ์”   ทุกคนในห้องจ้องมองเธออย่างตกตะลึงรวมทั้งเรนิส เหมือนลิลลี่จะรู้สึกได้ เธอกลับสู่บุคลิกนางร้ายชั้นสูงของเธอก่อนจะกล่าวว่า “ท่านหญิงคะ เมื่อกี้ฉันแสดงบทนางร้ายระดับล่างให้ดู ท่าทางแบบนั้นท่านหญิงไม่ควรทำนะคะ มันไร้รสนิยม”  &nbsp;  “เข้าใจแล้วค่ะ” เรนิสตอบอย่างอ้อมแอ้ม การแสดงเมื่อกี้สมบทบาทเกินไปแล้ว  &nbsp;  เรื่องเข้าใจผิดถูกคลี่คลายไปได้ด้วยดี ก่อนที่ท่านดยุกจะบาดเจ็บ แต่ข่าวลือเสียหายก็ออกไปเสียแล้ว ดัชเชสประเมินแล้วว่าให้คนลือว่าท่านดยุกมีคู่รัก คงจะดีกว่าให้คนลือว่าลูกสาวคนเดียวเรียนกับดาราละครดังที่ถนัดบทยั่วยวนและนางอิจฉา เห็นจะไม่ดีแน่   &nbsp;  แต่อย่างไรก็ตาม การเรียนครั้งนี้จึงต้องยุติเพียงเท่านี้ ช่างน่าเสียดายจริงๆ เรนิสคิดว่าเธอเอาดีทางนี้ได้ไม่ยาก ลิลลี่บอกว่าเธอมีพรสวรรค์มาก หากย้ายหนีไปอาณาจักรโพ้นทะเล อาจจะมีโรงละครให้เธอไปแสดงก็ได้ สกิลนี้อาจจะมีประโยชน์ในอนาคต เธออาจจะเป็นดาราดังที่นั่นได้  &nbsp;  ลิลลี่พอใจกับค่าสอนที่ได้รับ สำหรับข่าวลือกับท่านดยุกหรือ เธอไม่รู้สึกอะไรหรอก ดีซะอีก การที่คนร่ำลือว่าเธอมีคู่รักสูงศักดิ์และภรรยาเขาตามมาหึงหวงถือเป็นการเพิ่มราคาค่าตัวให้เธอด้วยซ้ำ  &nbsp;  การอัพสกิลครั้งนี้ได้ใช้งานเร็วทันใจ วันถัดมาเมื่อกลับไปเรียน เรนิสมีคนมาหาเรื่อง  “ว่ายังไงรุ่นน้องเรนิส ได้ยินว่าพ่อเธอมีชู้แล้วเธอก็กำลังจะมีน้องซะด้วย” เสียงของมิแรนด้าไม่เบาเลย ทั้งโรงอาหารเงียบกริบ สายตาทุกคู่มองมาที่เรนิสและมิแรนด้า  ได้โอกาสแสดงแล้ว คราวนี้ถ้าแสดงแสนยานุภาพสำเร็จ คนจะต้องกลัวเธอในฐานะนางร้ายแน่ๆ  “รุ่นพี่มิแรนด้า” เรนิสยิ้มร้าย อ้า พัดอยู่ไหน พัดอยู่ไหน เธอหยิบพัดที่ซุกในกระเป๋ากระโปรงออกมาคลี่ โบกสะบัดเบาๆ เชิดหน้าขึ้น ท่าถูกแล้ว ทีนี้พูดอะไรต่อดีล่ะ ที่จะร้ายกาจ อ้อ ต้องเสียดสี&nbsp; น้ำเสียงเย็นชา“ช่างมีเวลาสนใจเรื่องของคนอื่นเสียจริงนะคะ ไม่คิดจะเอาเวลาไปเพิ่มพูนความรู้หรือคะ ได้ข่าวว่าคะแนนสอบมาคาบเส้น”  “นี่เธอ”มิแรนด้าตวาด ก่อนที่จะพูดจาร้ายกาจต่อ “ไม่นึกเลยว่าจะสนใจคะแนนฉันว่าเอาเวลาไปซับน้ำตาให้แม่เธอดีกว่านะ”  “รุ่นพี่มิแรนด้า ไม่ทราบว่ามีใครเคยสอนรุ่นพี่ไหมคะ” อ้า สายตาต้องจิกกัด กัดขนาดนี้ได้รึยัง พัด อย่าลืมโบกน้อยๆ “สำหรับฉัน ต้องเรียกท่านพ่อและท่านแม่ และถ้ารุ่นพี่เป็นห่วงขนาดนี้ ฉันคงต้องเอาความเป็นห่วงของรุ่นพี่ไปเล่าให้ท่านพ่อท่านแม่ฟังเสียแล้ว ท่านจะได้ขอบคุณรุ่นพี่อย่างเต็มที่”  “นี่เธอ ในโรงเรียนห้ามอ้างยศ ห้ามอ้างอำนาจครอบครัว” มิแรนด้าตวัดเสียง “คิดจะใช้ฐานะเธอมาข่มขู่ฉันหรือ”  “เปล่าค่ะ ไม่ได้อ้างครอบครัว แค่จะเล่าให้ฟังว่า รุ่นพี่เป็นห่วงท่านแม่ยิ่งนัก กลัวท่านแม่จะเสียใจ ความปราถนาดีนี้ย่อมสมควรถ่ายทอดให้ท่านพ่อท่านแม่ฟัง” เธอยิ้มร้ายเชิดหน้าและพูดลอยหน้าลอยตา ก่อนจะหุบพัดมา ใช้พัดตบบนบ่าของมิแรนด้าเบาๆ2ทีก่อนก้าวมาประชิดและกระซิบข้างหู “ได้ยินว่าแคว้นวินส์ตันต้องการกู้เงินจากแคว้นเทรลิส หากแลกเปลี่ยนการลดดอกเบี้ยนิดหน่อยกับการไล่ขุนนางผู้น้อยบางคนออก ทางแคว้นวินส์ตันคงไม่ปฏิเสธหรอกค่ะ” ครบ เสียดสี หากรู้จุดอ่อนต้องเอามาตอกย้ำ และข่มขู่  มิแรนด้ามองเธออย่างตกตะลึง หน้าขาวซีด ริมฝีปากสั่นระริก   เมื่อได้เปรียบแล้วต้องรุกต่อ ต่อไปนางร้ายต้องทำอะไร ใช่แล้ว สาดไวน์ แต่โรงเรียนไม่มีไวน์ เอาน้ำแทนละกัน เธอหันไปหานักเรียนที่ยืนถือถาดอาหารที่มามุงดูเรื่องสนุกอยู่ใกล้ๆ&nbsp;   “แก้วนี้ฉันขอนะ” เธอหยิบแก้วน้ำขึ้นมา เสียดายจังเป็นน้ำเปล่า ก่อนค่อยๆรดไปบนศีรษะของมิแรนด้า “อุ๊ปส์ ทำน้ำหก ต้องขอโทษด้วยนะคะรุ่นพี่ หวังว่าจะไม่ถือสารุ่นน้องอย่างฉัน เอาเป็นว่าหายกันจากคราวที่แล้วนะคะ” เธอค่อยๆเดินนวยนาดออกไป เด็กนักเรียนที่กีดขวางทางค่อยๆเบี่ยงตัวหลบให้เธออย่างหวาดกลัวราวกับเธอเป็นนางพญา  เรนิสรู้แล้วว่า คราวนี้นางร้ายอันดับ1 อย่างเธอชนะนางร้ายขาจรอย่างขาดลอย สกิลนางร้ายเธอช่างเหนือชั้น เธอเข้าใจแล้วว่าทำไมการเป็นนางร้ายมันดีกว่านางเอก ความรู้สึกราวกับเป็นนางพญา ช่างดีจริงๆ  &nbsp;  แต่การใช้สกิลนางร้ายเธอ ก็มีข้อจำกัด  ในห้องเรียนวิชาเวทย์ไฟ ซิลบาสเตียนเอาเวทย์ดาบไฟแห่งสวรรค์ของเธอไปใช้อีกแล้ว เขาเพลิดเพลินกับการใช้มันซ้อมต่อสู้   เธอลองเชิดหน้าขึ้น เอาพัดมาโบก พูดอย่างเย็นชา “นายปีศาจ นายละเมิดลิขสิทธิ์ฉันอีกแล้ว”  ซิลบาสเตียนเสกเวทย์ไฟมาไหม้พัดของเธอ พัดฝังเพชรพลอยของเธอ ราคามันไม่น้อยเลยนะ  “มีอะไรก็พูดมาเสียเวลา”  “อ๊าย!!! นายทำพัดฉันพัง แถมยังละเมิดลิขสิทธ์ นายต้องจ่ายค่าเสียหาย” เรนิสตะโกน ตอนนี้เธอหลุดภาพนางร้ายสูงศักดิ์กลายเป็นนางร้ายระดับล่างไปแล้ว  “จะเอาเท่าไหร่” ซิลบาสเตียนถาม  “นายจ่ายมา ค่าพัด 50 เหรียญทอง ค่าลิขสิทธิ์50เหรียญทองเป็นร้อยนึง”  อันที่จริงพัดนั่นถึงจะหรูหรา แต่ราคาไม่น่าจะเกิน30เหรียญทอง ส่วนค่าลิขสิทธิ์ เธอก็ไม่ได้จ่ายผู้ผลิตเกม the legend of the real knight เหมือนกัน  “เออ เดี๋ยวให้คนมาจ่าย เธอมาสู้กับฉันต่อได้แล้ว เสียเวลา เอาโล่ไฟของเธอออกมารับดาบฉัน”  &nbsp;บางทีสกิลนางร้ายชั้นสูงใช้ไม่ได้ กลับห้องไปเธอจะจดลงออแกนไนซ์เซอร์ว่า “สกิลนางร้ายระดับสูงใช้ไม่ได้กับปีศาจ ให้ใช้สกิลนางร้ายระดับล่างแทน”  และให้เลดี้มาร์ธาไปหาซื้อพัดใหม่ให้เธอ เอาแบบถูกๆใช้เพชรปลอมละกัน เวลาถูกนายปีศาจเผาจะได้ไม่เสียดายWriter's note : คำขวัญประจำวันนี้ ศิษย์ดีเพราะมีครูและ สกิลนางร้ายชั้นสูงใช้ไม่ได้กับปีศาจอาวุธใหม่ของเรนิส พัดราคาถูก  

 </div> 
