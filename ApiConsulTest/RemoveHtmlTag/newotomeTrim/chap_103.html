 <div style="word-wrap: normal;width:90%;">
			
				
    Writer’s note : เรือลำนี้ได้ทำการซ่อมแซมเสร็จสิ้นสมบูรณ์แล้ว พร้อมออกเดินทาง ผู้โดยสารกรุณากลับขึ้นเรือได้  บทนี้ขอเชิญทุกท่านพบกับพระเอกขวัญใจมหาชน (รึเปล่า) .....  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ซีริลมีเรื่องหงุดหงิดใจเกี่ยวกับน้องชายไม่น้อย เริ่มจากสายของเขาหลังจากใช้เวลาสืบนานพอสมควรถึงได้พบว่าช่วงเวลาที่ซิลบาสเตียนหายไปหลายวัน เขากลับไปโผล่ที่แคว้นเทรลิส ไปเป็นแขกอยู่ในคฤหาสถ์ตระกูลเทรลิสหลายวัน หากซิลบาสเตียนไปที่นั่นจริง ย่อมต้องมีแผนการบางอย่าง  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; เขาเริ่มสังเกตความสนิทสนมกันระหว่างคู่หมั้นของเขากับน้องชายลูกแหง่ รู้สึกมันจะเพิ่มพูนขึ้นทุกวัน ตั้งแต่ซิลบาสเตียนย้ายไปเรียนวิชาเวทย์ธาตุไฟคาบเดียวกับเรนิส มีคนเห็นทั้ง2คนไปรับประทานอาหารเย็นกันหลังเลิกเรียนบางครั้ง รวมทั้งในคาบเรียนมีคนเห็น2คนนั่นกระซิบกระซาบกัน เรนิสเริ่มให้เลดี้มาร์ธาส่งของขวัญให้เสด็จแม่ บางครั้งก็ส่งขนม รวมถึงไวน์จากแคว้นเทรลิส เหมือนความสัมพันธ์ของ2คนนั้นจะเกินความเป็นเพื่อนบ้าง  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; หลังจากนั้น วันเกิดของเรนิส และซิลบาสเตียน ใช่2คนนั้นเกิดวันเดียวกัน และปีนี้ต่างฝ่ายต่างให้ของขวัญกัน เรนิสให้ดาบเล่มหนึ่งเป็นดาบโบราณดูจะเป็นของหายาก ด้ามสลักเป็นรูปปีศาจ ส่วนซิลบาสเตียนให้จาน4ใบกับเรนิส น้องชายเขารสนิยมการให้ของขวัญช่างแย่มาก ปกติแล้วการให้ของขวัญเป็นชุดครัวสำหรับชนชั้นสูงในเมืองหลวงมักจะให้เป็นชุดใหญ่ครบทุกอย่างทั้งจานทุกขนาด ถ้วยซุป ช้อน ซ้อม มีด แก้วน้ำ แก้วไวน์ต่างๆ อาจมีอย่างอื่นเพิ่มเติม และควรจะให้สัก 12-16 ที่ ไม่มีใครให้ของขวัญเป็นเพียงจาน 4 ใบ ยิ่งให้ผู้หญิงด้วย อันที่จริงซิลบาสเตียนไม่เคยเลือกของขวัญให้ใคร ส่วนใหญ่เป็นเสด็จแม่จัดให้ แต่การเลือกจาน4ใบดูอย่างไรก็ไม่น่าจะบ่งบอกถึงความชอบพอได้ เรื่องนี้ทำให้เขาสบายใจขึ้นมาว่าอย่างน้อยทั้ง2คนนั้นไม่น่าจะมีความสัมพันธ์ฉันชู้สาว  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ซีริลเลือกของขวัญชิ้นหนึ่งให้เจนนี่เช่นกัน น่าแปลกที่เจนนี่ก็เกิดวันเดียวกับซิลบาสเตียนและเรนิส ก็ดี มันทำให้เขาจำง่ายขึ้น เขาเลือกของที่ดูดี แต่ราคาไม่แพง และไม่มีความหมายบ่งบอกทำนองชู้สาว เหมาะกับของที่รุ่นพี่ให้รุ่นน้องแบบมิตรภาพ แน่นอน ผู้หญิงที่มีศักดิ์ศรีอย่างเจนนี่ย่อมไม่รับของที่มีราคาสูงเกินไปและมีความหมายบอกรัก แวนช่างโง่จริงๆที่เลือกสร้อยคอประดับทับทิมรูปหัวใจราคาสูงลิ่ว ที่เขารู้มาอีกอย่างคือ เจนนี่ปฏิเสธไม่ไปงานเต้นรำกับแวน  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; เขาสบายใจเรื่องเรนิสและซิลบาสเตียนได้ไม่นาน  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ในวันงานประลอง ซิลบาสเตียนและเรนิสใช้เวทย์ไฟที่เป็นดาบไฟแบบเดียวกัน เวทย์แบบที่ไม่มีอาจารย์สอน เขารู้เพราะเขาก็มีเวทย์ธาตุไฟเช่นเดียวกัน ไม่มีเวทย์รูปแบบนี้ในตำรา น่าจะเป็นเวทย์ที่มีการคิดค้นขึ้นมาเอง เขาไม่คิดว่าน้องชายลูกแหง่ของเขาจะมีความสามารถคิดเวทย์รูปแบบใหม่ได้ ต้องเป็นเรนิสสอนแน่ๆ  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ความอดทนของเขาสิ้นสุดลงในรอบชิงชนะเลิศ การต่อสู้แบบนัวเนียถึงเนื้อถึงตัวนี่คืออะไร แถมการต่อสู้จบลงด้วยการที่เรนิสตกเวที คนอื่นจะคิดอย่างไรเขาไม่รู้ แต่ในมุมมองของเขา เรนิสตั้งใจให้ซิลบาสเตียนชนะ และนั่นทำให้ความไม่พอใจของเขาเพิ่มพูน  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; แต่เขาแสดงออกไม่ได้ มันไม่เหมือนพี่ชายผู้ใจกว้าง คู่หมั้นผู้อ่อนโยน เขายังคงต้องรักษาภาพพจน์นี้ไว้  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; หรือว่าน้องชายลูกแหง่คิดจะใช้วิธีการเดียวกับเขา ส่งคู่หมั้นมาสืบข้อมูล เป็นไปไม่ได้ ดูแนวโน้มแล้วน้องชายลูกแหง่ไม่น่าจะวางแผนได้ขนาดนั้น หรือเป็นแนวทางที่เสด็จแม่วางไว้ให้ซิลบาสเตียน  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; งานเต้นรำประจำปีจะถูกจัดวันก่อนวันปิดภาคเรียน โดยธรรมเนียมแล้วคู่หมั้นย่อมต้องไปด้วยกัน และสามารถเชิญคู่เต้นรำที่ไม่ได้อยู่ในโรงเรียนมาได้ เช่นหากมีคู่รักหรือคู่หมั้นเรียนที่โรงเรียนอื่น หรือมีพี่น้องต่างเพศที่ไม่ได้เรียนในโรงเรียน ก็สามารถเชิญมาได้เช่นกัน  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ปีที่แล้วเขาเคยส่งจดหมายเวทย์ไปเชิญเรนิส เธอปฏิเสธ โดยบอกว่าไม่สะดวกเดินทาง ตอนนั้นเขาไม่ได้ติดใจอะไร เขาไปงานเลี้ยงกับเฌอร์  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; สำหรับปีนี้เป็นอันรับรู้กัน ถ้ามีคู่หมั้นย่อมต้องไปกับคู่หมั้น ไม่เช่นนั้นถือเป็นการผิดมารยาทไม่ให้เกียรติคู่หมั้น ใช่แล้ว เขาให้เกียรติเรนิส และ เรนิสควรจะให้เกียรติเขาเช่นกัน ถูกต้องไหม  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ซีริลและแวนพบกับกลุ่มของเรนิสที่โรงอาหาร เขาเดินเข้าไปทักทาย ปฏิกิริยาคู่หมั้นเขายังเหมือนเดิม เธอดูสะดุ้งเล็กน้อยก่อนส่งรอยยิ้มหวานมาให้ แล้วทักทายกลับ  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; “เรนิส ฉันจะมาเชิญไปงานเต้นรำ” ซีริลพูดยิ้มๆ  “ก็ต้องไปด้วยกันอยู่แล้วนี่คะ” เรนิสทำหน้าสงสัย ยังดีที่เธอรู้ตัวว่าควรจะไปกับเขา  “เบลล่า มีคนชวนเธอไปงานเต้นรำรึยัง” แวนถาม อ้อ แวนพึ่งถูกปฏิเสธมาจากเจนนี่ นี่ก็หาตัวสำรองทันที อะไรคือความรักที่ขาดเธอไม่ได้ของแวน ความจริงแล้วก็หาใหม่ได้เรื่อยๆ  “ไม่ได้ค่ะ เบลล่าจะไปกับเธมม์” เรนิสรีบแย้ง ก่อนที่ทั้งเธมม์และเบลล่าจะทำหน้างุนงง สงสัยละครฉากนี้ไม่ได้นัดแนะกันมาก่อน  “แต่เออ เรนิส รุ่นพี่แวน ขอบคุณมาก” เบลล่าพูดอย่างเก้อเขิน “คือว่าฉันจะไปกับรุ่นพี่คาลล์”  เรนิสเบิกตาโตด้วยความตกใจ “ประธานนักเรียน”  “อือ ใช่ พอดีรุ่นพี่คาลล์เขาเชิญฉันตั้งแต่สัปดาห์ที่แล้ว และก็” เบลล่าดูแก้มแดงระเรื่อขึ้นเล็กน้อย “ก็ตามธรรมเนียมเราไม่ปฏิเสธรุ่นพี่ปี4อยู่แล้ว”  สุดท้าย แวนก็ถูกปฏิเสธอีกครั้ง  แต่แวนมีคู่ควงไปงานเต้นรำจนได้ น้องสาวอย่างวีราเนสไง เพราะน้องชายลูกแหง่ของเขาไม่ยอมไปงานเต้นรำ ด้วยเหตุผลว่าไร้สาระ...  ช่วงสัปดาห์สุดท้าย บรรดาสาวๆต่างวุ่นวายกับการหาชุด มิแรนด้ามาออดอ้อนเขาเพื่อขอเครื่องประดับสักชุด เขาให้เงินเธอไปจำนวนหนึ่งเพื่อซื้อของ แน่นอนเธอมีผลงานที่ควรได้เงิน เธอตีสนิทกับพี่ชายของเฌอร์ได้ข้อมูลบางอย่างที่เขาอยากได้ ดยุกแห่งวินส์ตันกับคนของเสด็จพ่อเริ่มมีความขัดแย้งกันบ้าง แต่อันที่จริงมิแรนด้าเริ่มมีประโยชน์น้อยลงแล้ว ถ้าเขาสามารถใช้งานเฌอร์ซึ่งใกล้ชิดดยุกแห่งวินส์ตันมากกว่า มิแรนด้าย่อมหมดประโยชน์  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; งานเต้นรำโรงเรียนไม่หรูหราแบบงานในพระราชวัง แต่ก็จัดว่าสวยงาม ห้องโถงเน้นดอกไม้สีขาว มีการประดับโคมตกแต่ง  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ซีริลกุมมือของเรนิสเดินเข้างาน ปกติฝ่ายผู้ชายมักไม่มีอะไรมาก ชุดออกงานพิธีการก็มีแค่เสื้อเชิ้ต กางเกง ความหรูหราจะอยู่ที่เสื้อคลุม ส่วนใหญ่คนจะสนใจฝ่ายหญิง  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; เรนิสมางานในชุดที่แปลกกว่าปกติ เธอใส่ชุดราตรีสีดำ อันที่จริงมันก็เข้ากับสีผมเธอ ทว่าเขาคิดว่ามันดูเน้นรูปร่างเกินไป โชคดีชุดเป็นคอปาด เธอสวมสร้อยมุกสีขาวเรียบๆเส้นเดียว ผมเกล้าไว้ด้านหลังแบบธรรมดา มีหวีสับประดับมุกอันเดียว ดูเรียบๆแต่หรูหรา ในมือเธอมีพัด แปลก เขาพึ่งเคยเห็นเธอถือพัด แต่พัดดูธรรมดา เป็นพัดสีขาวประดับขนนกสีขาวเช่นกัน ไม่มีอัญมณีหรือคริสตัล ไม่ได้ดูหรูหรา เป็นไปได้ว่าเรนิสอาจจะต้องการความเรียบง่าย แต่อันนี้น่าจะดูเรียบง่ายเกินไป ราคาไม่น่าจะถึง 20 เหรียญเงินด้วยซ้ำ น่าแปลก เลดี้มาร์ธากลับเลือกของที่ดูธรรมดามาก  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; อาจารย์ใหญ่กล่าวแสดงความยินดี จากนั้นประธานนักเรียนกล่าวขอบคุณ คาลล์ ประธานนักเรียนเป็นลูกชายของเสนาบดีกระทรวงกลาโหม ซึ่งมีหน้าที่กำหนดนโยบายทหารแต่กองกำลังในมือไม่ได้มากเท่าบรรดาขุนพลกองทัพ สำหรับคาลล์หลังเรียนจบก็เข้ารับตำแหน่งอัศวิน คาดว่าอีกไม่นานคงไต่ระดับทางการทหารได้  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; แต่ขุนนางฝ่ายการทหารจะไม่ควรเกี่ยวดองกับครอบครัวผู้ครองแคว้นต่างๆ เรื่องนี้เป็นที่รู้กันดี เพราะมีความเสี่ยงต่อการถูกระแวงได้ง่าย หากแต่งานเต้นรำโรงเรียนไม่ได้มีความสำคัญอะไร ขอเพียงเบลล่ากับคาลล์ไม่คบหากันต่อ  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ความคิดเรื่องเบลล่าและคาลล์สะดุดลง เขาเห็นมิแรนด้าเดินเข้ามา วันนี้เฌอร์ไม่มางาน เขาเจอเฌอร์2วันก่อน เธอบอกว่าหากไม่ได้ไปงานเต้นรำกับเขาแล้ว เธอไม่ขอไปงานดีกว่า เขารู้สึกสงสารเธอบ้าง แต่ทำอย่างไรได้ กระดานหมากเมื่อเล่นแล้วก็ต้องเดินต่อไป  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; มิแรนด้าสวมชุดสีเขียว ดูจะเข้ากับเส้นผมและดวงตาเธอเกินไปหน่อยเพราะดูสีเขียวไปหมด ชุดของเธอเป็นคอวีอวดรูปร่างสวยงามของเธอ เธอสวมสร้อยเพชรเม็ดเล็กๆที่ดูน่ารัก อืม น่าสนใจ กำลังจะมีละครเกิดขึ้นอีกแล้ว  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; มิแรนด้าเดินเข้ามาทักทายเขากับเรนิส   เรนิสกางพัดออกเล็กน้อยก่อนสะบัดเบาๆ เธอชำเลืองมาที่เขาเหมือนมีแววไม่มั่นใจว่าควรทำยังไงต่อก่อนที่แววตานั้นหายไปอย่างรวดเร็ว เธอเชิดหน้าขึ้น  “เรนิส ดูท่าทางสบายใจดีนี่” มิแรนด้าพูดขึ้นก่อน  “อ้อ ค่ะ รุ่นพี่มิแรนด้า วันนี้ชุดสวยนะคะ สีเขียวกลืนกันไปหมดเลย ดูแล้วคล้าย” เรนิสเชิดหน้าเพิ่มอีกนิด พูดด้วยน้ำเสียงเนิบนาบ “อืม งูเขียวเลยค่ะ ดูสง่างามและมีทรวดทรง”  เขางุนงงเล็กน้อย นี่คือคำชมใช่ไหม มิแรนด้าดูตั้งรับไม่ทันเช่นกัน  “เธอหมายความว่ายังไง” มิแรนด้ากระชากเสียง  “รุ่นพี่ช่างดูสง่างามค่ะ ราวกับนางพญา เอ่อ งู” เรนิสยังคงพูดด้วยเสียงเนิบนาบเย็นชาเช่นเดิม “เรนิสชมอย่างจริงใจนะคะ”  “เธอ!! เธอกล้าว่าฉันหรอ”  “กล้าค่ะ ไม่ได้ว่าค่ะ ชม” เรนิสยังยืนยันต่อไปว่าเธอชม “ไม่เชื่อรุ่นพี่ถามคนอื่นๆก็ได้นะคะว่ารุ่นพี่เหมือนนางพญางูเขียวรึเปล่า” เธอใช้พัดบังริมฝีปากไว้เล็กน้อยก่อนปรายหางตามอง  เบลล่าที่ยืนอยู่ด้านข้างหัวเราะขึ้นมาอย่างกลั้นไม่ได้ อันที่จริงวันนี้เบลล่าดูดีมากในชุดสีฟ้าอ่อนของเธอ คู่ควงงานเต้นรำของเธอเดินมาสมทบพอดี  “รุ่นพี่คาลล์คะ รุ่นพี่ว่ารุ่นพี่มิแรนด้าสง่างามเหมือนนางพญางูไหมคะ” เรนิสยังไม่หยุด คราวนี้มิแรนด้าดูหน้าเขียวคล้ำเช่นเดียวกับชุดของเธอ  “เออ ก็คล้ายอยู่บ้างนะ” คาลล์ตอบอย่างงุนงง คราวนี้เบลล่าหัวเราะอย่างไม่รักษากริยาทันที   “เห็นไหมคะรุ่นพี่ ระดับประธานนักเรียนรับประกัน” มิแรนด้ากระทืบเท้าเดินจากไป  หลังจากมิแรนด้าเดินจากไป เรนิสหุบพัด หน้าเชิดๆของเธอลดลงสู่ระดับปกติ นี่คือการแสดงใหม่ๆของเธออย่างนั้นหรือ น่าสนใจ  เขาหันมายิ้มอย่างอ่อนโยนให้เธอ  “เรนิสเริ่มใช้พัดตั้งแต่เมื่อไหร่ พึ่งจะเห็นว่าเรนิสชอบพัด”  “เอ่อ ตั้งแต่อัพสกิล เอ่อ หมายถึงว่าตั้งแต่เรียน...เรียนปรับบุคลิกภาพค่ะ” เรนิสอ้อมแอ้มตอบ ท่าทีผิดกับนางพญาผู้ร้ายกาจเมื่อสักครู่ราวกับคนละคน “ครูด้านบุคลิกภาพแนะนำมาว่าการมีอุปกรณ์จะช่วยเพิ่มความมั่นใจ”  เขาหยิบพัดจากมือเธอมาขยับดู พลิกไปพลิก เผยรอยยิ้มบางๆ ดูเธอตกใจตอนที่มือสัมผัสกัน ก่อนที่จะปรับท่าทีเป็นปกติ เขาส่งพัดคืนให้เธอด้วยการจับมือซ้ายเธอขึ้นมาแล้ววางพัดลงเบาๆพร้อมใช้ฝ่ามืออีกข้างประกบลง ตอนนี้มือเล็กนุ่มของเธอและพัดวางอยู่ในฝ่ามือทั้ง 2 ข้างของเขา...  รอยยิ้มของซีริลใต้แสงไฟที่กระทบลงมา ช่างดูอบอุ่นและอ่อนโยน.........  &nbsp;  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;   &nbsp;  Writer’s note : จะเห็นว่าศีรษะหล่อๆของซีริล วันๆคิดแต่เรื่องการเมือง ขั้วอำนาจ แต่ก็มีมุมละมุนละไมเล็กๆเหมือนกัน  &nbsp;  ปล. ซีริล คิดมากไปแล้วเรื่องเวทย์ดาบไฟแห่งสวรรค์ อันนั้นเค้าซื้อลิขสิทธิ์มา  &nbsp;  ประกาศจากผู้ผลิตเกม : ขณะนี้ออก promotion ลงเรือเจ้าชายซีริลฟรี และถ้าผู้โดยสารสามารถช่วยกันพายจนถึงฝั่งได้ให้ถ่ายรูปเรือพร้อมฝั่งมาแลกรับจานรูปเจ้าชายซีริลท่านละ1 ใบ  ผู้ผลิตเกมท่านโวยวายค่ะ ว่าคะแนนนิยมพ่อพระเอกลูกรักตกต่ำมาก ให้ไรท์ทำยังไงก็ได้เรียกคะแนนนิยมกลับมา ตอนนี้เลยจัดโปรลดแลกแจกแถม  &nbsp;  เรือคู่แข่งคะ ขอความกรุณา ท่านสามารถโจมตีฝ่ายตรงข้ามด้วยคำพูด ไม่ว่าจะสกิลนางร้ายชั้นสูงหรือระดับล่าง สาดไวน์ หรือแม้กระทั่งใช้ไม้พายตีเรือเจ้าชายซีริลได้นะคะ แต่งดการก่อวินาศกรรม เช่น วางระเบิด เจาะท้องเรือไรงี้ ไรท์ขี้เกียจซ่อมใหม่ค่ะ   &nbsp;  (บทนี้ต้องแบ่งเพราะถ้าต่อจะยาวเกินค่ะ ตอนนี้ทะลุ2200&nbsp;คำ ละ กินไป 6-7หน้า A4 ปกติเนื้อหาจะอยู่ราวๆ5-10หน้า A4อยู่แล้วค่ะ เฉลี่ยราวๆ 2000-3600 คำ ถ้าดูแนวโน้มเกิน 10หน้า ก็จะขอแบ่งเป็น2 part นะคะ อาจจะมีค้างบ้างไรบ้าง อย่าว่ากัน เนอะๆXXX )  &nbsp;  ขอบคุณสำหรับ comment ค่ะ   

 </div> 
