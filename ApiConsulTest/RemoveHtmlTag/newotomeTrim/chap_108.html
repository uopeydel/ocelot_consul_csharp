 <div style="word-wrap: normal;width:90%;">
			
				
    &nbsp;  คำเตือน บทนี้อ่านแล้วท่านจะมึนมาก กรุณากินยาแก้เมาศีรษะก่อนอ่าน เราเตือนท่านแล้วนะ  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; จอมมารต้องกลับมาโรงเรียนอีกแล้ว   เขาหงุดหงิดเป็นพิเศษ พี่ชายสองหน้ากล่าวหาเขาอีกละ กล่าวหาเขาแบบโง่ๆว่าเขายังไม่หย่านมแม่  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ไร้สาระ ใครๆก็รู้ว่าเด็กทารกเท่านั้นแหละที่กินนมแม่ พี่ชายเขานอกจากจะสองหน้ายังโง่อีกด้วย ไม่รู้หรือไงว่าเขาโตเกินกว่าจะกินนมแม่ได้มาตั้งนานแล้ว อันที่จริงหากจะใส่ความเขา กล่าวหาว่าเขาจะก่อกบฏดูยังจะสมจริงมากกว่าอีก  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; คาดไม่ถึง ตอนเจอกันก่อนเปิดเรียน เขาบ่นเรื่องนี้ให้ยายแมวบ้าฟัง  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ยายนั่นกลับพึมพำว่า “มันก็มีส่วนจริงเหมือนกัน”   &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ช่างโง่จริงๆ ข้อกล่าวหาไม่สมเหตุผลนั่นยังคิดว่ามีส่วนจริงได้  เทียบกันแล้วไม่รู้ว่าพี่ชายสองหน้ากับยายแมวบ้าหน้าโง่ที่เป็นคู่หมั้นใครฉลาดน้อยกว่า   อันที่จริง 2 คนนั่นไม่ควรแต่งงานกันเลย หาก 2 คนนั้นแต่งงานกัน ช่างน่าสงสารทายาทที่จะเกิดมาจริงๆ ไม่รู้จะไปหาความฉลาดมาจากไหน ไม่น่าเชื่อว่าชนชั้นปกครองของอาณาจักรจะโง่ได้ขนาดนี้  &nbsp;  ในห้องพักของเขา มีหีบขนาดใหญ่ๆ 2 หีบ ภายในบรรจุไปด้วยเหรียญทองจนเต็ม รวมๆแล้วน่าจะ 10000 เหรียญทองได้ เขาไม่เข้าใจว่าทำไมแม่ต้องส่งเหรียญทองมาเยอะขนาดนี้ อันที่จริงส่งมาแค่ 300-400 เหรียญทองน่าจะพอแล้ว ค่าอาหารหรือเสื้อผ้าก็ไม่ได้จ่าย มีแค่จ่ายให้ยายแมวบ้า ไม่เห็นจำเป็นต้องขนมาเยอะขนาดนี้เลย  หลังงานประลองคราวที่แล้ว เนื่องจากเงินที่เขามีเก็บไว้ไม่พอจ่ายยายแมวบ้า ยายนั่นเรียกเงินเขาตั้ง 150 เหรียญทองเพื่อให้เขาชนะประลอง แถมเรียกเงินค่าพัด ค่าลิขสิทธิ์อะไรไม่รู้มากมาย   เขาบอกแม่ไปว่าการเรียนเวทย์ใหม่ๆ จะต้องจ่ายค่าลิขสิทธิ์ ให้กับผู้ที่คิดค้นเวทย์ขึ้นมา ใช่สิ นี่เป็นสิ่งที่ยายแมวบ้าบอกมา แม่เขาดูงุนงงไปเล็กน้อยแล้วคิดว่าเป็นระบบการเรียนของโรงเรียน  เอาเหอะ มีเหรียญทองมากก็ดีกว่าไม่มีใช้ เผื่อยายแมวบ้าเรียกเงินเขาอีกจะได้มีจ่าย คราวที่แล้วยายแมวบ้านั่นทวงเขาหลายรอบทีเดียวกว่าที่เงินจะถูกส่งมา เสียงทวงตะแง้วตะแง้วน่ารำคาญนั่นถึงเงียบไป  ไม่น่าเชื่อ พฤติกรรมก่อนได้เงินกับหลังได้เงินของยายแมวบ้างช่างแตกต่างกันลิบลับ  &nbsp;  &nbsp;  เขากำลังหงุดหงิดอยู่ทีเดียว ขณะเดินมาจะเข้าห้องเรียน ใช่สิ ต้องไปเรียนกับพวกเด็กพวกนั้น ไม่ใช่อยากเรียนหรอก เขากลัวคนไปฟ้องแม่  มีคนขวางทางเขาหน้าห้องเรียน เด็กนักเรียนใหม่ที่ว่าเป็นเจ้าหญิงมาจากอีสเทร่า ได้ยินแม่บอกว่าย้ายมาเรียน ทางอีสเทร่ายื่นข้อเสนอให้เสด็จพ่อมากมายในการแลกเปลี่ยนนักเรียน เด็กนั่นไม่มีพลังเวทย์และเหมือนน่าจะไปก่อเรื่องอะไรไว้สักอย่าง ช่างเหอะ ไม่ใช่เรื่องของเขา ยายแมวบ้ากับเพื่อนยืนถัดไปกำลังคุยกับเด็กใหม่นั่น  “ไม่เข้าห้องก็หลีกไป” เขาออกปากไล่ เกะกะจริง  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; “ว้าว สวยจัง ไม่เสียแรงที่เลยที่ย้ายมาเรียน ที่นี่มีแต่คนสวยๆทั้งนั้นเลย รู้งี้ย้ายมาเรียนตั้งนานแล้ว”เด็กสาวคนนั้นอุทาน  เขาเดินเข้าห้องเรียนไป แต่หูยังแว่วเสียงเด็กพวกนั้นอยู่ เหมือนจะมีการแนะนำตัว และมีการพูดถึงเขา  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; “หา ผู้ชายหรอ เสียดายหน้าจริง” เขาถอนหายใจ นักเรียนใหม่ไม่มีพลังเวทย์แล้วยังโง่อีก แยกผู้หญิงกับผู้ชายยังไม่ได้ ดินแดนมนุษย์แห่งนี้คงใกล้ล่มสลาย บรรดาเจ้าหญิงเจ้าชาย ชนชั้นสูงทั้งหลาย ต่างไม่ฉลาดเอาเลย  &nbsp;  เด็กนักเรียนใหม่จากอีสเทร่านั่นคล้ายเขา ไม่ลงวิชาเลือกอะไรเลยนอกจากวิชาบังคับและวิชาการต่อสู้ แต่แม่นั่นสบายเกินไป เพราะไม่มีพลังเวทย์อะไรเลย ก็ไม่ต้องเรียนอะไรเลย ยังมีคนที่สบายกว่าเขาอีก เขาชักจะไม่พอใจบ้าง ทำไมเขาไม่มีแต่ธาตุมืดธาตุเดียว จะได้ไม่ต้องเรียนอะไรเลยเหมือนเจ้าหญิงนั่น  ว่าแต่ ถ้าไม่มีพลังเวทย์ หมายถึงต่อสู้ไม่ได้ งั้นเจ้าหญิงนั่นก็จัดเป็นหญิงงามอีกน่ะสิ ไม่สนุกเอาซะเลย  &nbsp;  หลังจากที่รุ่นของพี่ชายสองหน้าเลื่อนชั้นไป ห้องเรียนเวทย์ต่างๆก็มีนักเรียนรุ่นน้องมาเรียนร่วม เขายังเรียนเวทย์ธาตุไฟกับยายแมวบ้าเหมือนเดิม แต่ที่เปลี่ยนไปคือคาบเรียนนี้มีคนมาเรียนเพิ่มขึ้น ส่วนใหญ่เป็นเด็กนักเรียนชายรุ่นน้อง ช่างจ๊อกแจ๊กจอแจน่ารำคาญ   อยู่ดีๆก็มีเด็กรุ่นน้องชายคนหนึ่ง หน้าซื่อๆใส่แว่น เดินเข้ามาหายายแมวบ้า  “รุ่นพี่เรนิสครับ ขอรุ่นพี่เป็นคู่ซ้อมกับชี้แนะให้หน่อยได้ไหมครับ”  เขาเริ่มหงุดหงิดบ้างที่มีคนมาขอยายแมวบ้าไปเป็นคู่ซ้อม นั่นมันคู่ซ้อมของเขา ใครมีสิทธิ์มาแย่งไปซ้อมด้วยได้ ช่างไม่เจียมบ้างเลย  เขาเลยอาสาไปเป็นคู่ซ้อมเด็กรุ่นน้องคนนั้นแทนยายแมวบ้า แล้วบังเอิญร่ายเวทย์แรงไปหน่อย เขาขอยืนยันว่าบังเอิญจริงๆ ลูกไฟเวทย์เขาอัดมันติดกำแพงต้องนำส่งผู้เยียวยา เขาเล่นละครตีหน้าเศร้ากับอาจารย์ บอกว่าเขาไม่ได้ตั้งใจ บอกแล้วใช่ไหมว่าเขาเล่นละครเป็น ขึ้นกับว่าเขาจะขี้เกียจทำรึเปล่า  &nbsp;  สำหรับวิชาเวทย์ธาตุน้ำ เขาอุตส่าห์ย้ายจากพุธบ่ายมาเรียนวันศุกร์เช้าเพื่อจะได้ไม่ต้องเจอกับบรรดานักเรียนหญิงที่น่ารำคาญ ตอนนี้กลายเป็นว่าหลังจากพี่ชายสองหน้าขึ้นปีที่3 คู่หมั้นน่ารำคาญของเขาก็ย้ายมาเรียนคาบเดียวกับเขาแทน  “ฉันคิดถึงซิลบาสเตียนเลยย้ายมาเรียนด้วย” เธอบอกเขาพร้อมกับกระพริบตาถี่ๆ ยายนี่ไม่ปกติอีกแล้ว ฝุ่นเข้าตาก็ไปล้างตาสิ ทำไมต้องมาทำท่าฝุ่นเข้าตาให้เขาดูด้วย ไร้สาระอย่างถึงที่สุด  เขามองกลับด้วยสายตาเย็นชา แต่ขี้เกียจจะต่อปากด้วย เดี๋ยวต้องพูดอีกยาว เอาเป็นว่าเขารู้ทันละกันว่าพี่ชายสองหน้าส่งวีราเนสมาสอดแนมเขา  “ถ้าฝุ่นเข้าตาก็ไปล้างตาซะ ไม่ต้องมากระพริบตาถี่ๆแถวนี้”  วีราเนส “...”  แต่ก็ดี การที่วีราเนสมา ทำให้บรรดารุ่นน้องผู้หญิงไม่มีใครมายุ่งกับเขา วีราเนส ถือเป็นไม้ปัดกวาดแมลงวันที่ดี ไม่รู้ว่ารุ่นน้องที่มาเรียนด้วยนี้มีสาวงามปะปนอยู่รึเปล่า หากมีคงจะแย่แล้ว เพราะพวกนี้ต่อสู้ไม่เป็น ไม่เหมือนหญิงไม่งามที่ต่อสู้ได้ เวลาซ้อมภาคสนามแบบต่อสู้คงจะวุ่นวายน่าดูหากมีหญิงงามสู้ไม่เป็นมาร้องไห้กระจองอแง เขาไม่อยากให้มีสาวงามปะปนในชั้นเรียนเลย..  ว่าแต่คู่หมั้นของเขาอย่างวีราเนสจัดเป็นหญิงงามหรือเปล่านะ เขายังไม่เคยเห็นเธอสู้ซะด้วยสิ..  ว่างๆน่าจะชวนมาเป็นคู่ซ้อมมือหน่อย  &nbsp;  โอกาสที่เขารอเกิดขึ้นหลังจากนั้นไม่นาน ภาคปฏิบัติด้านการต่อสู้ของวิชาเวทย์ธาตุน้ำ วีราเนสขอเขาเป็นคู่ซ้อมมือด้วย  เขาเปิดโอกาสให้เธอลงมือก่อน นั่นอะไร ดาบน้ำแข็งเวทย์อ่อนด้อย ทั้งความแรงความไว ไม่ได้ความเอาซะเลย เขาสรุปได้ละว่าคู่หมั้นของเขาจัดอยู่ในกลุ่มหญิงงามที่ป้องกันตัวเองไม่ได้ ต้องมีคนปกป้อง  แต่เขาเป็นอดีตราชาปีศาจ ไม่ใช่ผู้กล้า ดังนั้น อัดผู้หญิง โดยเฉพาะอัดหญิงงามได้ ไหนๆชาติที่แล้วเคยถูกพวกหญิงงามหลอกเป็นเครื่องมือในการหาสามีมาก่อน ไม่ถือว่าผิด เขาจึงเสกเวทย์น้ำเป็นก้อนขนาดใหญ่ทุ่มใส่วีราเนส เท่านี้แหละเธอเปียกไปทั้งตัว ลงไปนั่งร้องไห้กับพื้น เขามองดูเธอก่อนจะถามว่า  “นี่ เธอจะมาซ้อมกันต่อไหม ถ้าจะซ้อมรีบๆร่ายเวทย์ให้น้ำพวกนี้แห้งแล้วลุกขึ้นมาสิ” ไม่เข้าใจ คู่หมั้นหญิงงามของเขากลับไม่ยอมลุกมายังร้องไห้ต่อ  “ถ้าไม่ซ้อมก็ไสหัวไปสิ มานั่งร้องไห้ทำไม”  คาดไม่ถึง วีราเนสกลับร้องไห้หนักกว่าเดิม การซ้อมครั้งนั้นต้องหยุดไป แย่จริง  หลังจากนั้นแล้ว นักเรียนหญิงไม่ว่าจะงามหรือไม่งาม ไม่มีใครมาขอให้เขาเป็นคู่ซ้อมด้วยอีกเลย  สงสัยจะมีแต่หญิงไม่งามอย่างยายแมวบ้านี่แหละ ที่เป็นคู่ซ้อมให้เขาได้  &nbsp;  &nbsp;  นักเรียนปีที่3 จะเริ่มเรียนการเรียกสัตว์เวทย์จากพลังเวทย์ของตัวเองได้สำหรับใช้ในการต่อสู้ เหมือนการแยกเป็นอีกร่างที่สามารถโจมตีพร้อมกันได้ แต่สัตว์เวทย์นี้สามารถมีธาตุได้เพียงธาตุเดียว เกณฑ์ที่จะเรียกสัตว์เวทย์ได้มีแค่อายุ16ปีขึ้นไป และพลังเวทย์รวมอยู่อย่างน้อยขั้นกลาง ดังนั้นทางโรงเรียนจึงกวดขันให้นักเรียนต้องเลื่อนระดับสู่ชั้นกลางให้ได้ก่อนจบปี3 เพื่อปี4จะได้สามารถฝึกใช้งานสัตว์เวทย์  เขานึกท้อแท้ในใจ ถ้าเป็นเมื่อก่อน กระดิกนิ้วนิดเดียว ไม่ว่าจะมังกรไฟ ไม่ว่าจะ การ์โกย (Gargoyle) หรือพวกกระจอกๆอย่างค้างคาวปีศาจ เขาเรียกมาได้หมด แถมไม่ได้เรียกทีละตัว เรียกได้เป็นฝูง  ว่าแต่ชาติที่แล้ว ตอนสู้กับผู้กล้าแมวบ้า ทำไมตอนนั้นเขาคิดไม่ถึง น่าจะเรียกฝูงมังกรมาถล่มมัน พลาดโอกาสไปอย่างน่าเสียดายทีเดียว  &nbsp;  พี่ชายสองหน้าก็คงจะเรียกสัตว์เวทย์ได้เร็วๆนี้  &nbsp;  อันที่จริงการที่สัตว์เวทย์ของใครจะเป็นรูปร่างหรือธาตุอะไรนั้น เชื่อว่าถูกกำหนดมาจากสวรรค์แล้ว ใช่ หนังสือเวทย์ทั่วไปและประวัติศาสตร์ราชวงศ์บอกไว้  &nbsp;  แต่ยายแมวบ้ามีมุมมองใหม่  วันหนึ่งขณะที่เลิกเรียนเวทย์ธาตุไฟ เขากับเรนิสไปรับประทานอาหารเย็นด้วยกัน พร้อมกับเบลล่าและเธมม์ เพื่อนของเรนิส ซึ่งตอนนี้เกือบจะกลายเป็นเพื่อนของเขาเช่นกัน   “นายเธมม์ พลังเวทย์รวมของนายยังไม่ถึงระดับ4เลย อย่างงี้จะพัฒนาเข้าถึงระดับกลางได้ยังไง ปีหน้าจะมีสิทธิ์เรียกสัตว์เวทย์ไหมเนี่ย” เรนิสบ่นกระปอดกระแปด  “พูดถึงสัตว์เวทย์ ตอนนี้บ่อนพนันลับในโรงเรียนรับแทง ตอนนี้เหมือนเปลี่ยนเจ้ามือใหม่ ปกติจะรับแทงเฉพาะงานประลอง แต่เดี๋ยวนี้รับแทงมันทุกอย่างเลย” เบลล่าพูดขึ้นมาบ้าง “เขารับแทงพนันว่า สัตว์เวทย์ของรุ่นพี่ดังๆจะเป็นอะไรกันบ้าง”  &nbsp;  แดนมนุษย์นี่ถึงคราวเสื่อมอย่างแท้จริง...นอกจากบรรดาชนชั้นปกครองจะโง่แล้ว การพนันเบ่งบานแม้แต่ในโรงเรียน  &nbsp;  เรนิสดวงตาเป็นประกายทันที “เขาจ่ายยังไง”  “เห็นว่าจ่าย1เหรียญ ถ้าถูกทั้งชนิดสัตว์และธาตุ รับเลยรางวัล10เท่า คือ10เหรียญ ชนิดถูกได้5เท่า แต่ถ้าเป็นธาตุ ได้2 เท่า” เบลล่าตอบ  “เขาเปิดให้แทงของใครบ้าง” เรนิสถามต่ออย่างสนใจ  “ก็มีรุ่นพี่ซีริล มิคาเอล แล้วก็แวน”  “ดีเลย พวกเราไปแทงกัน” ยายแมวบ้าดูดีใจอย่างชัดเจน  “แต่เรนิส การพนันเป็นสิ่งไม่ดีที่ไม่ควรยุ่งเกี่ยว” เธมม์ปรามมา  “แต่มันได้เงิน ใครไม่เอา ฉันเอาเอง” เรนิสประกาศก่อนหรี่ตามองเธมม์ “คราวที่แล้วตอนงานประลองนายก็ได้ส่วนแบ่งแล้วไง ถ้ามันไม่ดี นายเอาเงินคืนมา”  “แต่ว่าโอกาสถูกน้อยมากเลยนะเรนิส” เบลล่าเปรย “ใครจะรู้ได้ยังไงว่าสัตว์เวทย์ใครเป็นอะไร พวกนี้มันถูกกำหนดมาจากสวรรค์ ถ้าเราไม่ใช่เทพเจ้า เราไม่รู้หรอก”  “ฉันรู้” เรนิสพูดอย่างภูมิใจ “สิ่งที่กำหนดว่าใครจะได้สัตว์เวทย์เป็นอะไรไม่ใช่สวรรค์ แต่เป็นผู้ผลิตเกม”  ผู้ผลิตเกม ชื่อนี้เขาได้ยินเป็นครั้งที่2 แล้ว หรือเป็นผู้ว่าจ้างของผู้กล้าแมวบ้านั่น  &nbsp;  สรุปว่าเรนิสยืนยันว่าเธอรู้ว่า ซีริล มิคาเอล และ แวน จะสร้าง/เรียกสัตว์เวทย์ชนิดไหนและธาตุอะไร เธอยืนยันว่าเธอรู้แม้กระทั่งสีของสัตว์เวทย์นั่น   หรือเรนิสจะมีความสามารถในการทำนายอนาคต เป็นพวกผู้พยากรณ์?  แต่ เรนิสไม่ยอมไปลงพนันเอง กลับสั่งให้สมุนอ้วนของเธอไปแทน   แถมยังสั่งพนันรายละ 200เหรียญทอง หากเธอทายถูกจริงทั้ง3คน เงินที่จะได้กลับมาคือ 6000เหรียญทอง  เขาตัดสินใจลองเล่นเกมแบบพวกมนุษย์ดูบ้าง ไหนๆก็มีเงินเต็มหีบมาถึง2 หีบแล้วนี่นา เขาก็ไม่รู้จะเอาไปทำอะไร เขาลงพนันตามเธมม์หรือตามยายแมวบ้านั่นแหละ เอาเป็นว่ายายนั่นทำอะไรสนุกๆ เขาจะขอทำตามด้วย เขาแทงรายละ300เหรียญทอง หากชนะทั้งหมด เขาจะได้เงินคืนมาถึง9000เหรียญทอง  หากผู้ผลิตเกมผู้ว่าจ้างเก่าของยายแมวบ้าหยั่งรู้อนาคตจริง บ่อนพนันแห่งนี้คงต้องปิดตัวหนีหนี้ เพราะรวมเงินที่ต้องจ่ายสูงถึง 15000เหรียญทอง เท่ากับงบประมาณการส่งส่วยภาษีแคว้นเล็กๆแคว้นนึงให้เมืองหลวงต่อครึ่งปีเลยนะ  ก็ดี ถ้าบ่อนมันหนีหนี้ เขาจะได้มีงานทำ งานไล่บี้เจ้าของบ่อน  &nbsp;  ว่าแต่ผู้ผลิตเกมความสามารถสูงส่งขนาดนี้ น่าเสียดายที่ชาติที่แล้วตายซะก่อน ไม่อย่างงั้นเขาอาจจะไปท้าประลองกับผู้ผลิตเกมก็ได้...  &nbsp;  Writer’s note : เฮ้อ บางทีก็สงสารวีราเนสเหมือนกัน...   &nbsp;  จอมมารยังคงมึนต่อไป ตรรกะว่าใครสวยใครไม่สวยยังใช้ไม่ได้อีกนาน และตอนนี้จอมมารเริ่มรู้จักการละเล่นของพวกมนุษย์บ้างแล้ว นั่นคือ การพนัน  เรนิส หนูชักจูงจอมมารเข้าสู่วงจรการพนันซะแล้วและหนูขี้โกง เอาความรู้สมัยทำไกด์บุ๊คมาหาเงินโดยมิชอบ ผิดจรรยาบรรณนะคะ  เรนิส : จรรยาบรรณคืออะไร สำคัญยังไง ในเมื่อมันไม่ได้เงิน  

 </div> 
