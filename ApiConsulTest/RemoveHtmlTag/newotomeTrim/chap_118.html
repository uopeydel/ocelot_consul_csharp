 <div style="word-wrap: normal;width:90%;">
			
				
    เรนิสยังคงกลุ้มใจเรื่องเดิม รูทหายนะ  ถ้าอนาคตเธอไม่ได้ขึ้นกับผู้ชายของเจนนี่ เธอไม่ยุ่งเรื่องรักๆใคร่ๆของใครหรอก เธอชอบความสงบ ให้นั่งวาดรูปอ่านหนังสือคนเดียวทั้งเดือนเธอยังอยู่ได้เลย แต่เรื่องรูทหายนะถือเป็นเรื่องคอขาดบาดตาย ใช่ ถ้าผิดรูท เรนิสอาจถึงตายเลยทีเดียว  เป้าหมาย : ผลักเรนิสลงรูทมิคาเอลให้เร็วที่สุด  ถ้าไม่สำเร็จ ขัดขวางรูทอื่นด้วยวิธีหาทางกำจัดไม่ก็เขี่ยพระเอกแบบเนียนๆ ห้ามใช้หลักการปะทะ ห้ามรังแกเจนนี่เพราะจะถูกเปิดโปง แต่กำจัดหรือเขี่ยบรรดาพระเอกออกไปถือว่าไม่ผิด  แต่งานเขี่ยพระเอกช่างลำบากยากเย็น ดูอย่างนายกระจอกเจ้าชายอองตัวร์สิ เธอลงทุนปลอมตัวไปนั่นเฝ้าถึงแคว้นลูฟฟ์ ผลที่ได้น่ะหรือ แผนพัง.. เจ้าชายกับเจนนี่ก็พบกันอยู่ดี  เมื่อมีเป้าหมายแล้วก็ต้องหาทางไปสู่จุดหมาย ตอนนี้เรนิสคิดว่าหากความสัมพันธ์ของเจนนี่กับมิคาเอลไม่คืบ เธอต้องทำหน้าที่แม่สื่อ  มีนางร้ายที่ไหนบ้างจะใจดีเหมือนเธอ ทำหน้าที่เป็นแม่สื่อให้พระเอกกับนางเอก ผู้ผลิตเกมต้องขอบคุณเธอให้มาก...  &nbsp;  ว่าแต่...การจะเป็นแม่สื่อนี่ทำยังไงได้บ้าง  ใครชำนาญด้านนี้มากที่สุด นี่เธอพอจะปรึกษาใครได้บ้าง  เธอลองไล่รายชื่อเพื่อนและรุ่นพี่ชายที่เรียกได้ว่าพอจะสนิทสนมมาดู มีใครมีแนวโน้มที่จะจีบหญิงได้ดี  เธมม์ ไม่ได้ นายนี่ซื่อบื้อเกินไป  ซิลบาสเตียน นายปีศาจ ไม่ได้ ยิ่งแย่กว่าเธมม์อีก  ซีริล ไม่ได้อีก เดี๋ยวกระตุ้นความสงสัย ซีริลซับซ้อนเกินไป กลัวว่าจะจับผิดเธอได้ก่อนงานจะเสร็จ  เธโอ นายนี่ก็ดูไม่น่าจะได้เรื่อง   อเล็กซิส นายงูพิษ ไม่สนิทแถมไว้ใจไม่ได้  แวน ... ใช่ แวนไง ถึงแม้จะเป็นคนที่ถูกปฏิเสธเพราะเจนนี่ไม่ชอบ แต่นายนี่ก็น่าจะมีวิธีจีบสาวๆดีบ้างล่ะ มีสาวเยอะเป็นฮาเร็มขนาดนั้น  ว่าแต่เธอควรจะเข้าไปถามแวนยังไงให้แนบเนียน ถ้าเดินเข้าไปบอกว่าอยากจะเป็นแม่สื่อให้ศัตรูความรักอย่างมิคาเอลกับเจนนี่ แวนคงไม่บอกอะไรมาแน่ๆ หรือไม่ก็ให้ข้อมูลผิดๆมาเพื่อวางยา  นึกออกแล้ว ใช้ลูกสมุนไป เธมม์   เรนิสตัดสินใจบังคับเธมม์ให้ไปปรึกษาแวนว่าต้องการจีบสาว  เป้าหมายการจีบที่เธมม์ควรอ้างงั้นหรือ เพื่อความปลอดภัยและไม่ให้คนสงสัยให้บอกไปก่อนว่าเป็นเบลล่าละกัน  แวนดูเป็นคนมีน้ำใจอย่างมาก เขาถ่ายทอดวิชาให้เธมม์อย่างไม่มีหวง แถมยังรับปากจะเก็บเรื่องที่เธมม์มาปรึกษาไว้เป็นความลับสุดยอด  และนี่คือสิ่งที่เธมม์จดมาให้เรนิส  &nbsp;  &nbsp;  สมกับเป็นพระเอกหน้าหม้อของเกมจีบหนุ่ม เทคนิคช่างแพรวพราวอย่างหาตัวจับได้ยาก  คำสอนการจีบสาวของแวน ว่าไว้ว่า  “ขั้นแรกต้องแสดงให้เห็นว่า เรานั้นมีใจให้เธอ เช่นการแสดงความห่วงใยเป็นพิเศษ” อันนี้จัดฉากยากอยู่ แต่เรนิสเห็นแวนกับเจนนี่แล้วดูไม่ได้ผล  “บุคลิกต้องดี ดูดีมีมาด” ท่านชายแวนก็ไม่ได้ขาดข้อนี้ หล่อเหลาเอาการอยู่ไม่ใช่หรือ &nbsp;ก็ยังถูกหักอกได้ แต่ข้อนี้มิคาเอลนับว่าได้เปรียบ เพราะหน้าตาดีกว่าใครๆ  “ต้องแสดงน้ำใจ อาจจะมีการมอบของขวัญให้บ้าง ไม่ก็ดอกไม้” อันนี้ดูเข้าท่าหน่อย ว่าแต่ว่ามิคาเอลเคยให้ของขวัญอะไรเจนนี่บ้างไหมนะ  “ต้องสบตาบ่อยๆ เพื่อให้เธอรู้ว่าเราสนใจ” มิคาเอลน่าจะได้สบตาเจนนี่บ้าง  “หมั่นหยอดคำหวานเป็นประจำ” ไม่แน่ใจว่าวิธีการนี้ได้ผลไหม แต่เหมือนแวนใช้ไปมากมายก็ยังโดนเจนนี่เมิน  “ต้องคอยหมั่นรุก หมั่นมาเจอหน้า” เฮ้อ เห็นแวนไปเฝ้าหน้าห้องเรียนเจนนี่ ก็ไม่ได้อะไรขึ้นมา  “คอยสนใจเรื่องราวส่วนตัวของเธอ” อันนี้ก็ไม่เห็นจะได้ผล  “อย่าได้กลัวว่าจะผิดหวัง” มิน่าล่ะ ถึงได้แส่เข้าไปให้สาวเจ้าตอกกลับครั้งแล้วครั้งเล่าแบบไม่เหน็ดไม่เหนื่อย มีทฤษฎีแบบนี้นี่เอง  “ทำให้เธอยิ้มและมีความสุข” เหมือนกับว่าการที่แวนหายหัวไป เจนนี่จะมีความสุขมากขึ้น  “จัดบรรยากาศให้เหมาะกับการเข้าหา” อันนี้พอทำได้ ลูกแก้วเวทย์สารภาพรักช่วย  “สุดท้าย สร้างสถานการณ์ให้มีโอกาส เช่นอาจทำให้เกิดเรื่องน่าตกใจ แล้วเธอผวามาซบอก” อันนี้ไม่น่าจะดี หวังว่าแวนคงไม่เอาไปใช้ที่ไหนนะ  &nbsp;  เรนิสตัดสินใจว่าจะใช้วิธีสร้างบรรยากาศก่อน  แต่ก่อนจะสร้างบรรยากาศ เธอต้องรู้ก่อนว่า 2 คนนั้นจะอยู่ด้วยกันที่ไหนบ้าง เรื่องนี้เธอต้องการสาวสืบ ใช่ ส่งเบลล่าไปสืบ  ผลการสืบช่างน่าหนักใจ สองคนนั้นไม่ค่อยเจอกัน แถมระยะหลัง เจนนี่ใช้ชีวิตประจำวันแบบไม่มีแบบแผน เปลี่ยนไปเปลี่ยนมาตลอดเวลา ไม่ว่าจะเวลากลับ โรงอาหารที่ไป ทำให้ไม่รู้ว่าวันไหนจะไปที่ไหน แถมเก็บตัวอยู่ที่ห้อง ไม่ไปห้องสมุด  หลังจากนั้นไม่นานเรนิสก็ได้ข้อมูลที่ต้องการ เจนนี่เรียนวิชาเวทย์แสงรักษากับมิคาเอลทุกวันจันทร์บ่าย พวกเขามีโอกาสรับประทานอาหารเย็นด้วยกัน และเดินกลับหอพักด้วยกัน อุปสรรคอย่างเดียวคือ ลิซ  ลิซ ไปดักรอหน้าห้องเรียนเพื่อลากมิคาเอลไปโรงอาหารด้วย แล้วเขี่ยเจนนี่ให้ห่อข้าวกล่องกลับหอพักคนเดียว  บ้าที่สุด เหตุการณ์แบบนี้เกิดขึ้นได้ยังไง นางเอกเจนนี่แย่มาก ฝีมือการเล่นเกมห่วยแตกพอกับพี่สาวฝาแฝดเธอตอนยังไม่ตายเลย ทั้งที่มีแฟนมาตั้ง 7-8คนแล้ว เกมกระจอกอย่างนี้ 4 วันยังไม่ถึงครึ่งทาง ปกติสำหรับเธอแล้ว 4 วันเคลียร์ไป 2 รูทแล้ว  เจนนี่คนนี้ก็ไม่ได้เรื่องพอกัน กะอีแค่นางร้ายประจำรูทคนเดียว นิสัยอาละวาดไม่มีชั้นเชิง ฝีมือไม่เท่าไหร่ ยังจัดการไม่ได้เลย แล้วอย่างงี้จะเล่นรอดได้ยังไง อ้อ ลืมไป มันเป็นชีวิตจริงไปแล้วไม่ใช่เกม  ขั้นแรกคือหาคนไปถ่วงเวลาลิซให้ไม่ให้มาหน้าห้องเรียน เธอส่งสมุนคนสำคัญ เธมม์ ไปถ่วงเวลาไว้ด้วยคำถามข้อมูลบ้าบอคอแตก แล้วบอกลิซว่าเห็นมิคาเอลบอกว่าจะไปห้องสมุด ส่งนางร้ายประจำรูทไปผิดทาง  ขั้นที่ 2 จัดฉากสร้างบรรยากาศ  เธอวางแผนจะไปหย่อนลูกแก้วเวทย์สร้างความโรแมนติกตามสถานที่ต่างๆที่คู่นี้จะเดินผ่าน  ครั้งแรกคือหลังจากเรียนเสร็จขณะกำลังเดินไปโรงอาหาร แล้วค่อยหาโอกาสจัดเพิ่ม  ช่วงฤดูนี้อันที่จริงเป็นฤดูร้อนย่างเข้าใบไม้ร่วง  การมีกลีบกุหลาบขาวปลิวว่อนน่าจะสร้างบรรยากาศได้ดี เธอตัดสินใจใช้ลูกแก้วเวทย์คอลเล็คชั่นดอกกุหลาบขาวที่เคยสร้างชื่อเสียงมาแล้ว  พอมิคาเอลและเจนนี่เดินไปโรงอาหาร ทันใดนั้น สายลมพัดพริ้ว กลีบดอกกุหลาบขาวหลายพันกลีบโปรยปรายลงมาราวกับสายฝน ก่อนโบกพัดเป็นรูปหัวใจเป็นกลุ่มๆ   ไม่เป็นดังคาด เจนนี่หันซ้ายหันขวามองรอบๆ ก่อนจะบอกมิคาเอลว่า “รุ่นพี่คะ เหมือนที่นี่มีบรรยากาศของลูกแก้วเวทย์ น่าจะมีใครกำลังจะบอกรักใครสักคน เราอย่าอยู่ขัดจังหวะเลยค่ะ”  หลังจากนั้น ทั้ง2 คนก็ปลีกตัวหนีไปจากฉากโรแมนติดนี้อย่างรวดเร็ว  แผนแม่สื่อจัดฉากครั้งนี้พังไม่มีดี เรนิสถอนหายใจด้วยความเสียดายลูกแก้วเวทย์ราคา 2เหรียญทอง  &nbsp;  เมื่อแผนจัดฉากไม่ได้ผลเรนิสตัดสินใจทำสิ่งที่ ล้ำหน้ากว่านั้น  &nbsp;  เรนิสให้เลดี้มาร์ธาจัดซื้อของขวัญ อ้างว่าซื้อให้บรรดาเพื่อนที่โรงเรียน เน้นของที่เหมาะกับเด็กผู้หญิงเส้นผมสีชมพู ของที่เลดี้มาร์ธาจัดมาล้วนมากมาย  อันที่จริงเธอเสียดายเงินบ้าง แต่ไม่มากเพราะส่วนนี้เธอใช้เงินของตระกูลไม่ใช่เงินส่วนตัวของเธอเอง  จากนั้นไปหาลายมือมิคาเอลมา แล้วเลียนแบบ แน่ละเพื่อการกำจัดรูทหายนะ เรนิสหัดปลอมลายมือตั้งแต่ 8 ขวบ  เรนิสคัดสรรมาชิ้นหนึ่ง สวยมาก สมกับที่เลดี้มาร์ธาเลือกมา  สร้อยคอทองคำขาว ประดับจี้พลอยสีชมพูเส้นเล็กๆ ดูมีราคา แต่ไม่ถึงกับแพงจนซื้อไม่ไหว ถ้าแพงเกินไปกลัวเจนนี่จะรู้ว่ามิคาเอลไม่ได้ซื้อเอง  เธอส่งของไปให้เจนนี่ เขียนจดหมาย ลงชื่อ มิคาเอล  “มอบให้แด่ เจนนี่ ด้วยความรักอย่างสุดซึ้ง  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; จาก มิคาเอล”  เฮ้อ ฟินน์ ส่งไปก่อนชิ้นแรก หลังจากนั้นก็มี ชิ้นที่ 2 อีก 1 สัปดาห์ต่อมา  เธอส่งผ้าคลุมไหล่สีขาวเป็นลูกไม้  แน่นอน เขียนจดหมาย ปลอมลายมือ  “ด้วยรัก จากมิคาเอล”  ก่อนที่เธอจะส่งของชิ้นที่ 3 ไป ก็เกิดเรื่องข่าวลือเสียหายเสียก่อน ไม่เป็นไร เก็บไว้ส่งสัปดาห์หน้ายังทัน ของชิ้นที่ 3 น่าจะกระตุ้นให้เกิดความรักได้ดี เป็นเข็มกลัดทับทิมรูปหัวใจ เฮ้อ เรนิสถอนหายใจ เสียดายเงินที่จ่าย แต่เอาเหอะ ถือเป็นการทำบุญช่วยให้คู่รักสมหวัง  &nbsp;  การทำความดีจัดฉากให้คู่รักแม้น่าจะได้บุญ แต่เมื่อจุดเริ่มต้นมันเริ่มด้วยการโกหก มันย่อมมีหายนะเช่นกัน  &nbsp;  กระดานข่าวฉบับล่าสุดเขียนว่า  “ช่างน่าประทับใจ เรามีกรณีเพื่อนสนิทคิดไม่ซื่อ ตอนนี้มีแหล่งข่าวยืนยันแล้วว่า ลอร์ดร่างอ้วนตระกูลดังต้องการพิชิตใจสาวน้อยสูงศักดิ์ทรงแบน ถึงขนาดหาที่ปรึกษาด้านความรัก อันที่จริงทั้งคู่ก็ถือเป็นเพื่อนสนิท แต่ก็สามารถยกระดับความสัมพันธ์ ไม่รู้ว่าความรักนี้จะลงเอยเช่นไร สาวน้อยสูงศักดิ์จะกลัวถูกทับจนแบนกว่าเดิมหรือไม่ กระดานข่าวจะติดตามมารายงานพวกท่าน”  &nbsp;  เรนิส เบลล่า และเธมม์ นั่งรับประทานอาหารในโรงอาหาร สายตาเด็กนักเรียนคนอื่นที่เดินผ่านต่างจับจ้องมองเบลล่าและเธมม์&nbsp; บางคนถึงขั้นซุบซิบกันต่อหน้าอย่างไม่แนบเนียน  ไม่แปลก ข่าวดังกระหึ่มซะขนาดนั้น  เรนิสรู้สึกผิดในใจบ้างเหมือนกัน แต่ทำไงได้ ข่าวเสียหายมันออกไปแล้ว แก้ไปก็เท่านั้น เหมือนตอนท่านพ่อมีข่าวกับลิลลี่นั่นแหละ ต้องปล่อยเลยตามเลย  &nbsp;  เบลล่ากรีดร้องด้วยความโกรธ “กระดานข่าว มันเล่นงานฉันอีกแล้ว คราวนี้มากเกินไปแล้วนะ ใครๆก็รู้ว่าฉันกับเธมม์เป็นเพื่อนกันมาตั้งแต่เด็กแล้ว เรนิสดูสิ มันช่างคิดได้อกุศลจริงๆ แถมมันยังหาว่าฉันแบน”  อันที่จริงที่เบลล่าโกรธมากน่าจะเป็นประเด็นหลัง  เรนิสและเธมม์ นั่งมองจานอาหารอย่างเงียบๆ เธมม์กลืนน้ำลายลงอย่างยากลำบาก  เมื่อกระทำความผิดแล้วไม่อยากโดนลงโทษ จงป้ายความผิดให้ผู้อื่นเสีย และแน่นอน การจะป้ายความผิดได้ต้องอาศัยสกิลการโกหก หากไม่แนบเนียนจงแถต่อ  “กระดานข่าวช่างเลวร้ายเสียจริง” เรนิสหยิบพัดขึ้นโบก เปิดโหมดนางร้ายร่วมประนามกระดานข่าวด้วยเพื่อเสริมความน่าเชื่อถือ ก่อนจะพูดด่าทอเหยื่อที่ถูกป้ายสีด้วยเสียงเย็นชาอย่างไร้ซึ่งความรู้สึกผิด“คิดดูสิเบลล่า กล้ากุเรื่องเหลวไหลขึ้นมา สงสัยช่วงนี้ไม่มีอะไรเขียนแน่ๆ เรื่องไม่มีมูลความจริงแบบนี้ยังเขียนมาได้ เป็นบุคคลที่น่ารังเกียจอย่างยิ่ง”  ไหนๆเบลล่าก็เกลียดกระดานข่าวอยู่แล้ว เกลียดเพิ่มขึ้นอีกนิดจะเป็นไรไป  นายอ้วนเธมม์ยังคงเงียบต่อไป  “อย่าให้รู้นะว่ากระดานข่าวเป็นใคร ฉันจะเอาพายุน้ำแข็งถล่มมัน แล้วก็แช่แข็งมันไว้หลายๆชั่วโมงเลย ถึงโดนหักคะแนนก็ยอม” เบลล่าพูดอย่างอาฆาตแค้น  เธมม์หน้าซีดเขี่ยอาหารในจานไปมา นายนี่จะส่อพิรุธไปถึงไหน ท่องไว้สิ เราไม่ได้ทำ เราไม่ได้ทำ  “เธมม์ นายก็โกรธเหมือนกันใช่ไหม ฉันว่าเราจะต้องหาตัวการร้ายที่ปล่อยข่าวนี่มาให้ได้” เบลล่าพูดอย่างหมายมั่นปั้นมือ  เธมม์ตกใจจนส้อมหลุดจากมือ หน้าขาวซีด  นายหมู ไม่มีใครเอานายไปส่งโรงเชือดซักหน่อย จะกลัวขนาดนี้ไปทำไม  “เธมม์ เป็นอะไรรึเปล่า” เบลล่าเลิกคิ้วอย่างสงสัย  “อ้อ เธมม์โกรธมากนั่นแหละ เวลาโกรธมากจนขาดสติมักเป็นแบบนี้” เรนิสตัดบทก่อนจะตบไปที่โต๊ะตรงหน้าเธมม์  “ถ้าโกรธจนหน้าซีดขนาดนี้กลับห้องไปสงบสติอารมณ์ ไป๊!!!” เรนิสไล่ ไป ไป เสียไกลๆก่อนที่เบลล่าจะจับพิรุธได้ว่าคนก่อเรื่องคือพวกเธอเอง  เธมม์ออกตัววิ่งหนีกลับห้อง ลืมแม้กระทั่งว่าอาหารเย็นยังไม่หมด นี่เป็นอีกครั้งที่หมูกลายร่างเป็นเสือชีต้าร์ได้  &nbsp;  อันที่จริงจะโทษเธอกับเธมม์ก็ไม่ถูก ไหนแวนบอกว่าจะเก็บเป็นความลับสุดยอดไง.... ความลับที่รู้กันทั้งโรงเรียน   แวน ช่างเป็นพระเอกหน้าหม้อและปากไม่มีหูรูด  ต่อไปจงจำไว้ สัจจะไม่มีในหมู่ชายมากรัก  &nbsp;  &nbsp;  Writer’s note: ถอนหายใจ ไม่มีอะไรจะพูดละ  สกิลที่อัพเพิ่มของเรนิส :   การโกหกเพื่อเอาตัวรอด แถมด้วยสกิลแถ +1lv   สกิลรั่ว +1lv  สกิลของเธมม์ : กลายร่างเป็นเสือชีตาร์ +1lv  ค่าหัวกระดานข่าวปัจจุบัน 10 เหรียญทอง  &nbsp;  &nbsp;  

 </div> 
