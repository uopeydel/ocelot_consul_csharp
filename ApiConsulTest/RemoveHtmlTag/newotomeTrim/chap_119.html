 <div style="word-wrap: normal;width:90%;">
			
				
  &nbsp;&nbsp;&nbsp;   คำเตือน: บทนี้เป็นที่สุดของความมโนที่ท่านจะหาไม่ได้อีกแล้ว กรุณาใช้จินตนาการและการมโนอย่างล้ำลึกเพื่ออรรถรสในการอ่าน   &nbsp;  เจนนี่รู้สึกว่าเธอเองอยู่ในสถานการณ์ไม่ปลอดภัย  เธอถูกจับตามองอยู่   ใช่ มีคนจับตามองเธออยู่ตั้งแต่ช่วงเปิดเทอมใหม่มานี้   ที่จริง ด้วยความที่เป็นนางเอกเกมจีบหนุ่ม เธอต้องผ่านอุปสรรคที่มาในรูปแบบของนางอิจฉารูปแบบต่างๆ ที่เธอเรียกว่าคนบ้า ไม่ก็พลพรรคผีดิบนี่ตามรังควาญเธอเหตุเพราะผู้ชายทั้งนั้น  ตอนนี้เจนนี่สามารถแบ่งกลุ่มคนบ้าไม่ก็ผีดิบได้เป็น กลุ่ม  1.&nbsp;&nbsp;&nbsp;&nbsp; วีราเนส และสมุน จูเลีย ริต้า กลุ่มนี้จะออกอิทธิฤทธิ์เวลาเธอเข้าใกล้แวน จริงๆต้องเรียกว่าแวนเข้าใกล้เธอมากกว่า ไม่ก็เจ้าชายซีริลเวลาเหมือนจะสนิทสนมกับเธอ  น่าแปลก วีราเนสเป็นคู่หมั้นของซิลบาสเตียน ไม่น่าเกี่ยวกับซีริล อ้อ จริงสิ กลุ่มนี้ก็ไม่ถูกกับกลุ่มของเรนิสที่สนิทกับซิลบาสเตียนเช่นกัน  2.&nbsp;&nbsp;&nbsp;&nbsp; กลุ่มของจูดิธและอารียา กลุ่มนี้ติดตามแวน  3.&nbsp;&nbsp;&nbsp;&nbsp; พี่สาว2 คนของราเชล ติดตามแวนเช่นกัน และไม่ถูกกับกลุ่มของจูดิธ  4.&nbsp;&nbsp;&nbsp;&nbsp; ผู้หญิงคนอื่นที่ไม่รู้ว่าชอบซีริลหรือแวน พวกนี้จะมาหาเรื่องเธอเป็นพักๆ บางทีหน้าไม่ซ้ำ ไม่เหมือนขาประจำ  บรรดาก๊กเหล่านี้ต่างก็ถล่มกันเองเป็นพักๆ ถ้าจัดฉากดีๆ ก็จะทะเลาะกันเอง นั่นแหละดีมากๆเลย ไม่ต้องเหนื่อยนางเอกอย่างเธอ  แต่ยังมีคนอีกกลุ่มหนึ่งที่พฤติกรรมไม่น่าไว้วางใจ   เอาว่าเรียกว่ากลุ่มที่ 5 ก็แล้วกัน กลุ่มนี้ยังไม่ใช่ผีดิบเพราะยังไม่เคยบุกโจมตีเธอ แต่เรียกว่าเป็นตัวประหลาดหรือคนบ้าเห็นจะดีกว่า  กลุ่มของเรนิส  กลุ่มนี้มีสมาชิกที่น่ากลัวมาก  เริ่มจากเรนิส จากเหตุการณ์การสาดน้ำใส่รุ่นพี่คนหนึ่งด้วยเหตุหึงหวงคู่หมั้นเมื่อปีที่แล้ว หลังจากนั้นพฤติกรรมเรนิสเริ่มเปลี่ยน เจ้าหล่อนเริ่มโบกพัด เชิดหน้า ปรายตามองคนอย่างดูถูก พูดจาเนิบนาบเย็นชาประชดประชันอย่างกับนางอิจฉาในละคร ใช่สิ ในละคร คนปกติมีใครเขาเป็นแบบนั้นบ้าง แต่พฤติกรรมแบบนี้จากที่เจนนี่สังเกต พบว่ามันจะเกิดเป็นช่วงๆ ไม่ได้เกิดตลอด เหมือนกับมีสวิทช์เปิดปิดได้ เจนนี่ตั้งข้อสังเกตเองว่าน่าจะเป็นอิทธิพลจากการเป็นเกม ทำให้พฤติกรรมของเรนิสเปลี่ยนไปเป็นนางร้าย แถมบางครั้งเรนิสยังแอบมองเธอบ่อยๆโดยไม่รู้สาเหตุด้วย อาจจะเป็นเหมือนกับการที่เกมมันสุ่มให้ร้ายเป็นช่วงๆ เจนนี่คิดว่าการหลบเลี่ยงน่าจะดี ไม่รู้ว่าตอนไหนเกมจะเปิดโหมดผีดิบคนบ้าออกมา  สมาชิกคนที่ 2 เบลล่า ที่ตอนนี้เหมือนจะเริ่มมีข่าวว่ากิ๊กกับเธมม์ เจนนี่ไม่อยากจะบอกเลยว่าจริงๆแล้ว 2 คนนี้มีใจให้กันตั้งแต่ปีที่แล้วล่ะ เบลล่าไม่ได้นิสัยแย่อะไร แต่ความน่ากลัวอยู่ที่เจนนี่เริ่มรู้สึกว่าเบลล่าคอยตามสังเกตเธอตลอดเวลาว่าเรียนที่ไหน กินที่ไหน ไปห้องสมุดตอนไหน และกลับหอพักกี่โมง  ให้ความรู้สึกเหมือนมี &nbsp;stalker คอยลอบติดตาม   ทำให้เจนนี่ต้องระวังตัวมากขึ้น เธอยังไม่รู้วัตถุประสงค์ว่าคนกลุ่มนี้ติดตามเธอเพื่ออะไร มีเจตนาไม่ดีหรือไม่ เจนนี่ใช้วิธีเปลี่ยนเส้นทางการเดินกลับ เก็บตัวอยู่ในห้องพักมากขึ้นเพื่อความปลอดภัย  เฮ้อ สมัยก่อนอยู่ในวงการบันเทิงยังไม่เคยเจอ stalker พึ่งจะมาเจอตอนเกิดใหม่ในเกมเป็นนางเอกนี่แหละ แล้วควรทำยังไงดีล่ะเนี่ย กลุ้มใจจริงๆ   นอกจาก 2คนนั้น ยังมีเธมม์ที่ดูไม่มีพิษภัย แต่ที่กลุ่มนี้ดูน่ากลัวขึ้นเพราะเหมือนมีการรับสมาชิกใหม่ ซิลบาสเตียนและ แอริล มาเพิ่มเติม ไม่รู้ว่าพวกนี้ไปสนิทกันได้ยังไง  กลุ่มนี้นับเป็นศูนย์รวมตัวประหลาด  ซิลบาสเตียนเป็นคนที่ดูเย็นชา อ่านยากเพราะดูเหมือนไม่มีอะไรจะคิดเลย แต่ก็ดูอันตรายไปในตัว แต่นั่นไม่เท่าไหร่ ตราบใดที่ไม่ยุ่งกับเขา เขาย่อมไม่ยุ่งกับเธอ  แต่เจ้าหญิงอันธพาลอย่างแอริลนี่สิ น่ากลัวอย่างแท้จริง เจ้าหล่อนสามารถระเบิดเวทีจนพังเละเทะไปหมดโดยไม่รู้สึกผิดซักนิดเดียว นี่ไม่นับวีรกรรมอันธพาลที่ผ่านมา น่าสยดสยองเป็นที่สุด แอริลสามารถทำตัวเป็นอันธพาลอย่างไร้จิตสำนึกและความรู้สึกผิด  เจนนี่พยายามหลบเลี่ยงพวกนั้นแล้ว แต่ว่าก็เหมือนไม่พ้น เบลล่าและเรนิสพยายามสอดแนมข้อมูลเธอโดยไม่มีเหตุผล เธอก็ไม่ได้ยุ่งกับซีริลซักนิด เจอกันแค่ตอนเรียนเวทย์ธาตุแสงสายฟ้า ก็มีนักเรียนแค่ 2 คนนี่นา  นอกจากพฤติกรรมการสอดแนมที่ดูไม่น่าไว้วางใจอันทำให้เธอต้องหวาดระแวงแล้ว เธอยังพบกับเหตุการณ์ประหลาดหลายๆอย่าง  วันหนึ่งหลังเลิกเรียนเวทย์แสงรักษา ลิซไม่ยักกะโผล่หน้ามา มิคาเอลชวนเธอไปรับประทานอาหารเย็น ระหว่างเดินไปโรงอาหาร มีใครไม่รู้ทำลูกแก้วเวทย์กลีบดอกกุหลาบหล่นลงมา กลีบดอกกุหลาบสีขาวหอมอบอวลปลิวว่อน บางกลีบเกาะกลุ่มเป็นรูปหัวใจ นี่น่าจะเป็นลูกแก้วเวทย์ที่เธอเห็นตอนงานแต่งงานลูกสาวผู้ครองแคว้นลูฟฟ์ ที่ร่ำลือกันว่าลูกละ 2 เหรียญทอง ตอนนั้นขนมาตั้งหว่า 200ลูกนั่นกระมั้ง  ของแพงอย่างงี้ใครมาทำหล่นไว้ หรือมีใครกำลังจะบอกรักกันแถวนี้ เธอรีบลากมิคาเอลหลบฉากออกไป ก่อนที่จะไปเห็นฉากเด็ดของใครบางคน จำได้ละ ก่อนหน้านี้เธอเคยเห็นฉากคล้ายๆแนวนี้แต่เป็นเชอร์รี่ บลอสซั่มแทนกลีบกุหลาบ เธมม์กับเบลล่าบอกรักกัน หรือสองคนนั้นจะอยู่แถวนี้  เป็นไปได้ไหมว่าที่เบลล่าสะกดรอยตามเธอเพราะรู้เรื่องที่เธอแอบไปเห็นเบลล่าพลอดรักกับเธมม์ ต้องการจะปิดปากเธอรึเปล่า น่ากลัวจริงๆ  เหตุการณ์ประหลาดยังไม่หมดแค่นี้ มันมีอะไรที่น่ากลัวและซ่อนเงื่อนอยู่แน่ๆ อยู่ดีๆก็มีคนส่งของขวัญราคาไม่ใช่น้อยมาให้เธอ อ้างชื่อมิคาเอล พร้อมกับเขียนคำบอกรัก  ทำไมเธอถึงรู้ว่าผู้ส่งของมาให้โดยไม่รู้วัตถุประสงค์นั่นไม่ใช่มิคาเอล เพราะเธอรู้ว่ามิคาเอลไม่มีเงิน เงินได้จากทุนสำหรับใช้จ่ายเกือบทั้งหมดของมิคาเอลถูกบริจาคเป็นการกุศล เขาเหลือไว้ใช้จ่ายส่วนตัวเล็กน้อย  แล้วเขาจะเอาเงินที่ไหนมาซื้อของให้เธอ เป็นไปไม่ได้ โดยเฉพาะของมีราคา อย่างมากเขาก็ซื้อของราคาไม่แพงให้เธอตามเทศกาลอย่างเช่นวันเกิดเท่านั้นแหละ  และนิสัยอย่างมิคาเอลไม่ใช่คนฟุ่มเฟือย ไม่มีทางซื้อของให้เธอพร่ำเพรื่อ  เธอยังไม่เข้าใจอยู่ดี ใครส่งของให้เธอ ทำไมต้องอ้างชื่อมิคาเอล เลียนแบบลายมือมิคาเอลได้เหมือนมาก ถ้าเธอรู้จักเขาไม่ดีพอคงคิดว่ามิคาเอลส่งให้เธอจริงๆ  ถ้าคนส่งเป็นคนที่ชื่นชอบเธอน่าจะส่งในนามตัวเอง ไปส่งในนามคนอื่นเพื่ออะไร ไม่เห็นมีประโยชน์อะไรเลย และอ้างชื่อคนที่เธอไว้ใจเสียด้วย น่าจะมีใครคิดทำร้ายเธอโดยอ้างชื่อมิคาเอล เรื่องแบบนี้เกิดขึ้นบ่อยๆในละคร อ้างชื่อคนอื่นเพื่อวางยาพิษ   เมื่อมันเกิดในละครได้ ในเกมบ้าๆนี่ก็น่าจะเกิดได้เช่นกัน  เธอเอาสร้อยคอประดับพลอยสีชมพูเส้นนั้นไปปรึกษามิคาเอล เขายืนยันว่าเขาไม่ได้ส่งของขวัญให้เธอจริงๆ ที่เธอกังวลคือเหล่าบรรดาคนบ้าพลพรรคผีดิบเหล่านั้นมีวิวัฒนาการไปสู่ระดับสมองที่สูงขึ้น จากการทะเลาะวิวาทด่าทอไร้สมองไม่ประเทืองปัญญาพวกนั้น กลายเป็นการลอบวางยาพิษเธอรึเปล่า  อันที่จริงมันน่ะเป็นไปได้ยาก ลิงต้องวิวัฒนาการตั้งกี่ล้านปีกว่าจะกลายเป็นคน แล้วพวกคนบ้าไร้สมองเหล่านั้นจะมีวิวัฒนาการในเวลาอันสั้นได้อย่างไร  เธอจิตตกถึงขั้นให้มิคาเอลเอาสร้อยเส้นนั้นไปตรวจหาสารพิษเลยทีเดียว แล้วก็พบว่ามันไม่มีอะไร หรือว่าพวกนั้นหลอกให้เธอตายใจก่อน ถ้าเผลอเมื่อไหร่ค่อยลงมือ  สัปดาห์ต่อมา มีคนส่งของมาให้เธอในชื่อมิคาเอลอีก เป็นผ้าลูกไม้ เธอส่งให้เขาตรวจสอบสารพิษทันที แล้วก็ไม่พบอะไร คนส่งต้องการให้เธอตายใจก่อนแน่ๆเลย และเมื่อเธอเลิกตรวจสอบ คราวนั้นเธออาจจะตายจริงๆก็ได้ แต่ไม่น่าเป็นไปได้ที่พลพรรคผีดิบที่ระดับสติปัญญาต่ำเตี้ยจะคิดแผนชั้นสูงแบบนี้มาได้  หรือเธอมีศัตรูอื่นที่ไม่รู้ ศัตรูในเงามืด  ตอนนี้เจนนี่จิตตกจนถึงระดับสุด เธอรู้สึกหวาดระแวงไปหมดว่าใครจะลอบเล่นงานเธอ แต่เธอก็โล่งใจที่สัปดาห์ถัดมาไม่มีของส่งมาเพิ่ม  เจนนี่โล่งใจได้ไม่นาน เกือบ 2 สัปดาห์ถัดมาเข็มกลัดทับทิมรูปหัวใจส่งมาให้เธอ และแน่นอน ชื่อผู้ส่งคือมิคาเอลที่ไม่ได้ส่งอย่างแน่นอนที่สุด และเธอให้มิคาเอลช่วยตรวจสอบสารพิษ มิคาเอลบอกว่าได้ผลยังไงจะมาบอกเธอ  คนส่งมามีวัตถุประสงค์ใดกันแน่? เจนนี่ขบคิดอยู่นานก็ยังไม่เข้าใจ ตอนนี้เก็บตัวอยู่เงียบๆไปก่อนละกัน  &nbsp;  เจนนี่คิดว่าเธอสามารถหลบคนบ้าและ stalker ได้แล้ว แต่ความจริงแล้วไม่   อันตรายที่คิดไม่ถึงมีอยู่รอบตัว  วันหนึ่งหลังจากเลิกเรียนช่วงเย็น เธอกำลังกลับมาที่ห้องพัก  ลิซยืนรออยู่หน้าห้อง สีหน้าลิซไม่ได้ดีเลย  เจนนี่ทำหน้าสงสัย ลิซมารอเธอ?  &nbsp;  “เจนนี่ “ลิซหันมาหาเธอด้วยสีหน้าเคียดแค้น “เธอก็รู้ว่าฉันรักมิคาเอลมาตั้งนาน ฉันรักเขามาตั้งแต่เด็ก เธอมีคนมารุมชอบตั้งมากมายทำไมยังต้องมาแย่งเขาไปจากฉันอีก”  อะไรกัน ฉากหึงหวง  “ลิซ เธอเข้าใจผิดแล้ว เราไม่ได้มีอะไรกัน” เจนนี่ตอบเรียบๆ  “ตอแหล เธอคิดว่าฉันไม่รู้หรือไงว่าเธอยั่วยวนให้มิคาเอลส่งของขวัญให้ ส่งมาตั้งหลายชิ้น” ลิซตวาด นัยน์ตาเธอแดงก่ำไปด้วยความโกรธและเกลียด “เธอมันผู้หญิงแพศยาจริงๆ ยั่วยวนผู้ชายไม่เลือก”  นี่คือเพื่อนที่รู้จักกันมา 7ปีจริงๆ หรือ ไม่เหมือนลิซที่เธอรู้จักเลย  “ลิซ ใจเย็นๆก่อนนะ มันไม่ได้เป็นแบบนั้น” เจนนี่ขัดเบาๆ  “ไม่ ฉันรู้ดี เธอมันอาศัยหน้าตาสวยๆของเธอยั่วยวนคนไปทั่ว ถ้าไม่มีเธอสักคน มิคาเอลคงหันมามองฉันบ้าง”  ละคร ละครน้ำเน่าชัดๆ เหมือนการเข้าฉากในชาติที่แล้วไม่มีผิด  ก่อนที่เจนนี่จะทันคิดอะไร สายตาเธอก็เหลือบไปเห็นสิ่งที่อยู่ในมือลิซ  นั่นมัน .... มีด  ลิซพุ่งตัวเข้ามาพร้อมมีดในมือ เจนนี่กระโดดหลบ  ลิซ คิดจะฆ่าเธอ  “ลิซ หยุดนะ” เจนนี่ตะโกน  “เธอมันสมควรตาย” ลิซกรีดร้องก่อนพุ่งตัวมาหาเจนนี่อีดครั้ง “เธอแย่งมิคาเอลไปจากฉัน”  เจนนี่ใช้เวทย์ลมปัดมีดออกไปจากมือ  “วันนี้ฉันต้องจัดการเธอให้ได้” ลิซประกาศ นี่ลิซเป็นบ้าไปแล้วหรือไง  ลิซ ร่ายเวทย์ธาตุลม เสกดาบลมมาฟันใส่เธอ เจนนี่กระโดดหลบ ทันใดนั้นเหมือนมีดาบลมอีกระลอกพุ่งใส่เธอ  เจนนี่กำลังจะร่ายเวทย์มารับ  มีเกราะหินอันหนึ่งมาบังเธอก่อนที่เวทย์ลมนั้นจะสลายไป  &nbsp;  เวทย์ตั้งรับธาตุดิน.........ของมิคาเอล  มิคาเอลยืนอยู่หน้าเทเลพอร์ทที่ใช้สำหรับขึ้นมายังชั้นของห้องพักเธอ ในมือของเขาถือกล่องของขวัญที่บุคคลปริศนาส่งให้เจนนี่ ซึ่งเขาเอาไปตรวจสอบให้  ใบหน้าหล่อเหลาและดวงตาสีทองของเขามีแววตึงเครียด  ทันทีที่ลิซมองเห็นมิคาเอล เธอถึงกับเข่าอ่อน  “มิคาเอล” ลิซพูดด้วยเสียงแผ่วเบา “ฉัน ฉัน..”  “ลิซ เธอทำร้ายเจนนี่ทำไม” มิคาเอลถามด้วยเสียงเครียด  ลิซน้ำตาไหลเป็นสาย “เพราะมันไง เพราะเจนนี่ เพราะมันคนเดียว ทำให้มิคาเอลไม่ชอบฉัน”  บรรยากาศรอบๆเริ่มเปลี่ยน มีเทเลพอร์ทฉุกเฉินมาที่หน้าห้องพักของเธอ พวกอาจารย์กำลังมา  “ความรู้สึกมันบังคับกันไม่ได้หรอก ลิซ ไม่ได้เกี่ยวกับเจนนี่เลย ไม่ว่าจะมีหรือไม่มีเจนนี่ ฉันไม่ได้รู้สึกกับเธอมากไปกว่าน้องสาวคนหนึ่ง”  “ไม่จริง” เสียงลิซร้องไห้คร่ำครวญ “ไม่จริง ทั้งหมดเป็นเพราะเจนนี่คนเดียว”  อาจารย์เวทย์ที่จับเวทย์การต่อสู้ได้มาที่เกิดเหตุกันหลายคน รวมทั้งประธานนักเรียนด้วย  &nbsp;  ลิซถูกลงโทษหนักด้วยการพักการเรียนไปไม่มีกำหนดจนกว่าสภาอาจารย์ของโรงเรียนจะตัดสินโทษ ลิซร้องไห้จนน้ำตาแทบจะเป็นสายเลือด ครั้งนี้โทษหนักกว่าการทะเลาะวิวาททั่วไปเพราะมีการใช้อาวุธหนัก ใช้เวทย์ต่อสู้และมีความพยายามฆ่า  เจนนี่อาจจะเห็นใจบ้างแต่เธอไม่คิดจะช่วยลิซหรอกนะ คนที่คิดฆ่าเธอได้ครั้งแรก ย่อมต้องทำได้อีก  ความหึงหวงของลิซจัดว่าบ้าคลั่งยิ่งกว่าบรรดาผีดิบทั้งหมดที่มีรวมกันเสียอีก  แต่มีคนคนหนึ่งที่น่ากลัวที่สุด คนที่อยู่ในเงามืดที่เธอเองยังไม่รู้ว่าใคร  เจนนี่เข้าใจวัตถุประสงค์ของคนที่ส่งของขวัญให้เธอแล้ว ถึงแม้ของที่ส่งมาไม่ได้เคลือบยาพิษ แต่แผนการนี้ช่างล้ำลึกนัก คนคิดต้องเป็นผีดิบระดับบอสแน่นอน วางแผนส่งของอ้างชื่อมิคาเอลเพื่อให้ลิซหึงหวงจนหน้ามืด แล้วลงมือทำร้ายเธอ  ช่างเป็นคนที่ร้ายกาจ แผนสูง และจิตใจอำมหิตยิ่งนัก ยืมมือคนเพื่อฆ่าคน...  ใครกันที่ทำได้ขนาดนี้  เธอต้องระวังตัวให้มากกว่านี้เสียแล้ว....ศัตรูในเงามืด ช่างน่ากลัวเสียจริง  &nbsp;  Writer’s note : .ใครกัน ช่างแผนสูงและจิตใจอำมหิต ยืมมือฆ่าคน? หรือจะเป็นลาสบอสของเกม?  ในเกมนี้มีคนที่ร้ายกาจกว่านางเอกแอ๊บแบ๊วสตอเบอรี่ของเราแล้ว ศัตรูในเงามืดนั่นเอง  สกิลของเจนนี่ : สกิลมโน +2Lv  อย่างว่า คนที่คิดมากเกินไป ย่อมมโนและหวาดระแวงเกินเหตุ   เรื่องมโนขนาดนี้ นอกจากเจนนี่แล้ว คนอื่นไม่มีความสามารถเลียนแบบได้  แต่จะว่าไปมันก็มีมูลให้นางหวาดระแวง  ถัดจากบทนี้ไป เจนนี่ต้องเก็บตัวสักระยะ เพราะว่านางกลัวศัตรูในเงามืดของนางอาจจะไม่มี chapter ของนางระยะหนึ่ง  &nbsp;      

 </div> 
