 <div style="word-wrap: normal;width:90%;">
			
				
    คำเตือน: ตอนนี้อาจจะมีเหตุการณ์ 18+ เด็กและเยาวชนควรได้รับคำแนะนำ  &nbsp;  ปัญหาด้านความรัก ถือเป็นเรื่องหลักในเกมจีบหนุ่ม ส่วนเรื่องปัญหาการเรียนนับเป็นเรื่องรอง ดังนั้นเหตุการณ์การทะเลาะวิวาทกันหน้าห้องของเจนนี่ ถึงขั้นมีความพยายามฆ่า เป็นเรื่องราวใหญ่โตเป็นที่พูดถึงอย่างมากในโรงเรียน  กระดานข่าวเจ้าเก่า เล่นเรื่องนี้ใหญ่โต เขียนอย่างดุเดือดว่าเป็นพิษรักแรงหึง เพื่อนรักหักเหลี่ยม ศึกแย่งชิงผู้ชายถึงขั้นวางแผนฆ่ากัน ต่างๆนานา  แต่เจนนี่ยังดูสงบนิ่งราวกับไม่ใช่เรื่องของตัวเอง เพียงแต่เก็บตัวมากขึ้นและแทบจะไม่ไปไหนนอกจากห้องพัก  สำหรับเรนิสถือว่าเรื่องการจัดฉากของเธอประสบความสำเร็จ มิคาเอลกับเจนนี่มีระดับความสัมพันธ์ที่ก้าวหน้า ไม่อย่างนั้นลิซจะออกอาการหึงหวงขนาดนี้ได้ยังไง นั่นแหละ มันเป็นไปตามพล็อตเกมจริงๆ ลิซจะต้องก่อเรื่องจนโดนไล่ออก  เธอเริงร่ากับเรื่องนี้มาก เพราะว่าเจนนี่จะได้ลง ลง แล้วก็ลง รูทมิคาเอลไปซะ ความกังวลกว่า 7 ปีของเธอจะได้หมดสิ้นไปซะที  (เรนิสไม่ได้สำนึกเลยแม้แต่น้อยว่านางเป็นต้นเหตุของปัญหา)  ประมาณกลางเดือน10 สภาอาจารย์ก็กำหนดโทษของลิซออกมา เนื่องจากลิซเป็นนักเรียนทุน จึงมีการประกาศระงับการให้ทุน ซึ่งนั่นเทียบเท่ากับการไล่ออกนั่นแหละ เพราะหากไม่มีทุน ลิซย่อมไม่สามารถจ่ายค่าเรียนที่แพงระยับขนาดนี้ได้อยู่แล้ว  ความจริงแล้วเจนนี่ควรจะสบายใจที่อุปสรรคความรักอย่างลิซถูกกำจัดไม่ใช่หรือ แต่เหมือนเจนนี่ยังคงระวังตัวยิ่งกว่าเดิม จากการสังเกตของเรนิส เจนนี่ระวังตัวถึงขั้นที่พกเข็มเงินไว้ตรวจสอบยาพิษก่อนรับประทานอาหารเลยทีเดียว  งูฉกครั้งเดียว จำถึงตาย เจนนี่คงกลัวถูกลอบทำร้ายมากจะระแวงไปหมด  ช่างน่าสงสารนางเอกแสนดีเสียจริง ไม่อยากจะบอกเลยว่ารูทมิคาเอลทางโล่งมากสำหรับเจนนี่ เรนิสจะคอยดูแลเจ้าหญิงแอริลไม่ให้เข้าไปแทรกระหว่าง 2 คนนี้ เท่านี้ก็เรียบร้อยแล้ว  ยังไงก็ตาม แอริลก็ดูจะไม่สนใจมิคาเอล หรือพูดให้ถูก แอริลดูไม่ถูกใจผู้ชายคนไหนทั้งนั้นแหละ  &nbsp;  การเรียนโดยทั่วไปของเรนิสนับว่าไม่เลว หากไม่ติดเรื่องวิชายาขมของเธอ สมุนไพรและการปรุงยา ที่ไม่ได้ดีขึ้นตามเวลา อาจารย์ถึงกับถอดใจกับเรนิสไปแล้วไม่ว่าจะปรุงยา รอบรู้เรื่องการแพทย์ ระดับความสามารถของเรนิสต้องเรียกว่าติด F ตลอกศก โชคดีวิชานี้ไม่ต้องสอบ ไม่งั้นเรนิสได้ซ้ำชั้นแน่ๆ  ไม่เข้าใจ ปกติพวกทะลุมิติมาเกิด จะต้องเทพอย่างหาที่ติไม่ได้ ต้องได้รับพรจากพระเจ้า ต้องปรุงยาเก่งทั้งยาพิษยาไม่พิษ วิชาแพทย์เฟื่องฟูรักษาได้ทุกโรคราวกับระบบประกันสุขภาพ พลังเวทย์สูงส่งทำได้ทุกอย่าง วิชาการต่อสู้ต้องเหนือผู้อื่น  แล้วไหงทำไมเธอไม่ได้มาล่ะ วิชาปรุงยาห่วยแตก วิชาแพทย์ไม่ต้องพูดถึง ไปรักษาใครตายแน่นอน พลังเวทย์และการต่อสู้ไม่นับว่าแย่ แต่ไม่ว่าจะซีริลหรือนายปีศาจก็น่าจะฆ่าเธอได้ ทำอะไรก็เหมือนไม่สำเร็จ ขนาดแผนเขี่ยพระเอกออกไปจากชีวิตนางเอกของเธอยังเหลวแล้วเหลวอีก  แต่ยังดี เธอดูจะมีความสามารถด้านการเป็นแม่สื่อ แผนแม่สื่อผลักนางเอกลงรูทมิคาเอลเหมือนจะไปได้ดี หรือหากรอดจากรูทหายนะไปได้ไปเปิดบริษัทรับหาคู่ดีนะ? (ยังไม่สำนึกต่อไป ถ้าเปิดจริงคงพัง)  &nbsp;  ย่างเข้าเดือน 11 เข้าเทศกาลสอบปลายปี หลังจากนั้นก็จะมีงานประลอง ก่อนจบด้วยงานเต้นรำประจำปี ใกล้จะครบ 2 ปีแล้วที่เธออยู่ในโรงเรียน เวลาผ่านไปไวมากๆ  เธอลงทุนออกจากโรงเรียนช่วงวันอาทิตย์หลังสอบปลายปีเสร็จ ไปใจกลางเมืองหลวง ไปทำอะไรน่ะหรือ หาของขวัญวันเกิดให้นายปีศาจเรื่องมาก  คราวที่แล้วตอนปีใหม่ นายปีศาจเรื่องมากนั่นต่อว่าที่เธอซื้อออแกนไนซ์เซอร์ให้ว่าไม่ได้ใช้ จริงๆก็ไม่ได้ซื้อหรอกนะ ของจากที่ร้านของเธอนั่นแหละ  ปัญหาของนายปีศาจเรื่องมากคือ นายนี่ไม่นิยมลูกแก้วเวทย์ ของกุ๊กกิ๊กทั้งหลาย ไม่ติดแฟชั่น เสื้อผ้าก็จะเหมือนกับเรนิสคือมีคนเตรียมไว้ให้แล้ว ไม่ใช้เครื่องประดับ ส่วนอาวุธปีที่แล้วก็ให้ดาบไปแล้ว ปีนี้จะให้เหมือนเดิมก็กระไรอยู่ ของกินนายนั่นก็รสนิยมสูงเกินไป แอปเปิ้ลหิมะ แล้วเธอจะไปหาจากไหนได้  จนถึงตอนมาเดิน เธอก็ยังนึกไม่ออกว่าจะซื้ออะไร แล้วก็ไม่เข้าใจด้วยว่าทำไมเธอต้องกังวลกับการซื้อของให้นายนั่น ทั้งๆที่เธอก็เดาได้อยู่แล้วว่านายนั่นจะซื้ออะไรให้วันเกิดเธอ   จะอะไรซะอีก ก็จานอีก 4 ใบ พนันได้เลย เธอต้องได้จานแน่ๆ และได้ 4ใบด้วย  นึกแล้วกลุ้มใจจริงๆ  หลังจากเดินเตร็ดเตร่อยู่ในย่านการค้าใจกลางเมืองหลวง เรนิสเห็นร้านขายเครื่องดนตรี อ๊ะ นายปีศาจบอกว่าเล่นดนตรีได้ เธอหาซื้อเครื่องดนตรีสักชิ้นให้เขาก็ละกัน  สุดท้ายเธอเลือกไวโอลินโบราณมาเป็นของขวัญ จะว่าเธอเลือกก็ไม่ถูกหรอก เธอให้เจ้าของร้านเลือกให้ ราคาแพงไม่ใช่ย่อยเหมือนกัน  อีกครั้งที่ต้องเสียดายเงินที่ต้องจ่ายแทบน้ำตาไหล เพื่อของขวัญนายปีศาจ หวังว่าคราวนี้นายนั่นคงไม่ต่อว่าเธออีก  &nbsp;  เบลล่านึกสนุกชวนเธอจัดงานวันเกิด แอริลซึ่งอยู่แถวนั้นหูผึ่งก่อนที่จะขอเข้ามาแจมโดยบอกว่าเกิดวันเดียวกับเธอ  นึกไม่ถึงว่าแอริลก็เกิดวันนี้เหมือนกัน แอริลใช้สกิลการออดอ้อน ด้วยหน้าตาน่ารักจิ้มลิ้ม เสียงอ่อนเสียงหวาน ทุกคนเต็มใจให้แอริลมาร่วมงานด้วย  วันที่ 11/11 นี่คนเกิดกันเยอะมาก เท่าที่รู้มีเธอ นายปีศาจ เจนนี่ แล้วก็แอริล จากนักเรียนทั้งหมด 40 คนมีถึง 4 คนที่เกิดวันเดียวกัน วันดีจริงๆ  (ต้องเข้าใจ วันนี้มันตายกันหลายคน)  งานนี้นัดเจอกันตอน 9 โมง กลางคืน ที่ศาลากลางน้ำในส่วนหย่อม มีทั้งของกิน และเครื่องดื่ม แขก ไม่มีใครมากมาย มีแค่ เธอ เบลล่า เธมม์ นายปีศาจ แล้วก็เจ้าหญิงอันธพาลแอริล  แน่ละ ต้องปิดเป็นความลับ ถ้าอาจารย์รู้ว่าพวกเธอเตรียมอะไรไปดื่ม คงโดนหักคะแนนและรายงานผู้ปกครอง  &nbsp;  จุดนัดพบของพวกเธออยู่ตรงศาลากลางน้ำในสวนหย่อมอันกว้างใหญ่ของโรงเรียน นัดกันมาฉลองวันเกิดแบบเงียบๆ  เบลล่าเตรียมขนมเค้กพร้อมของกินอื่นไว้ให้ เธมม์ไม่ได้เตรียมอะไร มากินอย่างเดียว  ไหนๆนี่เป็นปีแรกที่จัดงานวันเกิดร่วมกับเพื่อนๆ และแอบจัดในโรงเรียน เรนิส แอบเอาไวน์มาด้วยขวดหนึ่ง ผ่านเครื่องจับวัตถุต้องห้ามมาได้ยังไงหรือ ง่ายๆ เธอฝากนายปีศาจใช้ธาตุมืดอุ้มขวดไวน์เข้ามา  เรนิสเตรียมแก้วไวน์มาด้วย พร้อมจาน ใช่ จาน 8ใบที่ได้มาจากนายปีศาจนี่แหละ เอามาใส่ขนมเค้ก และของกินอื่นๆ  ให้ความรู้สึกเหมือนแอบอาจารย์ในหอพักมากินขนมยามดึก  &nbsp;  ทันทีที่แอริลเห็นขวดไวน์ นัยน์ตาเจ้าหล่อนเป็นประกาย แอริลถลาเข้าไปกอดขวดไวน์ไว้ก่อนรีบจัดแก้วไวน์มาริน เผลอแป๊บเดียว ไวน์หมดไปครึ่งขวด ไม่น่าเชื่อ ลงไปอยู่ในท้องเจ้าหญิงอย่างแอริลได้ในเวลาอันสั้น  คนอื่นจิบบ้างตามประสา ยกเว้นนายปีศาจที่บอกว่าไม่ชอบกลิ่น  ดีจัง เป็นปีศาจ แต่ไม่ชอบเหล้า  ระหว่างที่กินและดื่มไประยะหนึ่ง มีเงาคน 2 คนเดินเข้ามา  เจนนี่และมิคาเอล  เบลล่าที่กำลังกรึ่มๆ เรียกให้ 2 คนนั้นเข้ามาแจม  มิคาเอลและเจนนี่เดินเข้ามาในศาลา   “เจนนี่ เอาไหม” เบลล่าเสนอแก้วไวน์ให้  เจนนี่มีสีหน้าลังเล แต่เหมือนพอหันไปเห็นมิคาเอลทำหน้าตำหนิ  “ไม่เป็นไรค่ะ เจนนี่ไม่ดื่ม” นางเอกมาก  ทั้งสองคนนั่งคุยอยู่พักหนึ่ง วันนี้เป็นเกิดเจนนี่เช่นกัน มิคาเอลชวนเจนนี่มาเดินเล่น น่าจะมีการให้ของขวัญกันสักอย่าง เรนิสรู้สึกปลาบปลื้มมากที่แผนการแม่สื่อของเธอสำเร็จ ความสัมพันธ์ระหว่างทั้งคู่ช่างก้าวหน้า  หันไปอีกที อ้าว ไวน์หมดขวดเสียละ  แอริลเปลี่ยนสภาพจากเจ้าหญิงอันธพาลกลายเป็นเจ้าหญิงขี้เมา คุณเธอเมาแอ๋นอนกองอยู่ที่พื้น น้ำลายยืดไหลย้อยลงมา  เฮ้อ... ทำให้ภาพพจน์เจ้าหญิงตกต่ำถึงขีดสุด มีเจ้าหญิงที่ไหนทำตัวแบบนี้ได้บ้าง  &nbsp;  กลางดึก ทุกคนต่างแยกย้าย มิคาเอลและเจนนี่ขอตัวกลับไปก่อน เบลล่าล่วงหน้าไปก่อนด้วยเหตุผลคือง่วงนอน แอริลเมาแอ๋ ต้องให้เธมม์แบกไปส่งที่ห้อง พร้อมด้วยถุงของกินที่เหลือห่อกลับ หากให้เธมม์ใส่ชุดแดงติดหนวดขาว จะเหมือนลุงซานต้าพร้อมถุงของขวัญและแบกเจ้าหญิงขี้เมาอีก 1 องค์  ซิลบาสเตียนเดินไปส่งเธอที่หน้าห้อง แน่ละสิ ก็เขาต้องถือจานเดินไปส่งให้เธอ จานตั้ง 4 ใบที่ให้เธอเป็นของขวัญวันเกิดปีนี้ แล้วอีก 8 ใบที่เรนิสเอามาใส่ของกิน เออ..ใช่สิ ตอนนี้ซิลบาสเตียนให้จานเธอมาโหลนึงแล้ว  ระหว่างทางเดินกลับ พวกเธอเดินลัดเลาะไปตามทางใต้ต้นไม้ เลียบไปกับสระน้ำ แสงจันทร์ส่องลงมากระทบซีกหน้าของซิลบาสเตียน น่าอิจฉา นายปีศาจชักจะสวยเกินไปแล้ว   เหมือนอะไรนะ เทพธิดาพรายน้ำได้อยู่ไหม ขาดอีกนิดนึง เครื่องดนตรี ถ้าเป่าฟลุตด้วยล่ะก็ ใช่เลย  “นายปีศาจ” เรนิสหันไปมองซิลบาสเตียนด้วยสายตาเจ้าเล่ห์ ความเมาเล็กๆกรึ่มหน่อยๆทำให้เธอกล้าทวงนายปีศาจ“นายเคยบอกว่าจะเล่นดนตรีให้ฉันฟังไง”  “อือ แล้วไง” ซิลบาสเตียนตอบกลับมาเรียบๆ  “วันนี้โอกาสดี นายเล่นให้ฉันฟังสักเพลงละกัน ดีไหม เอาฟลุต” เรนิสหัวเราะในใจเบาๆ ถ้านายปีศาจเป่าฟลุตไม่เป็นจะได้ถ่มถุยไปว่าขี้โม้ แต่ถ้าเป่าได้ ก็ถือว่าได้ฟังนางพรายเป่าขลุ่ยก็แล้วกัน ยังไงก็กำไร  “เธอคิดว่าฉันจะเล่นไม่ได้ แล้วจะได้เยาะเย้ยใช่ไหม”  นายปีศาจรู้ได้ยังไง หรือว่านายนี่อ่านใจได้  “แล้วตอนนี้เธอก็สงสัยว่าฉันรู้ได้ยังไง”  พระเจ้าช่วย นายปีศาจอ่านใจคนได้จริงๆด้วย  ซิลบาสเตียนเหลือบมองเธออย่างเย็นชา เขาเอาจาน 12ใบนั่นวางลง ก่อนจะยืนพิงต้นไม้ริมสระน้ำ เขาร่ายเวทย์ก่อนที่จะมีขลุ่ยเหล็กปรากฏขึ้นมาในมือของเขา  พระเจ้า สุดยอด เวทย์ธาตุเหล็กมันเสกเครื่องดนตรีได้ด้วย  เรนิสค่อยๆนั่งลงบนก้อนหินขนาดใหญ่ที่อยู่ใกล้ๆ ก่อนเอามือ2ข้างเท้าคาง บรรยากาศช่างเหมาะกับการมีนางพรายน้ำมาเป่าฟลุตจริงๆ   อ้า ถ้ามีแกรนด์เปียโนด้วยคงจะดี  “นายเสกเปียโนได้ด้วยรึเปล่า จะได้เล่นเปียโนด้วย”  “ยายแมวบ้าโง่เง่า เปียโนมันทำจากไม้” เขามองเธออย่างดูถูก “เธอมีธาตุไม้ไม่ใช่หรือ ถ้าเสกได้ ฉันจะเล่นให้ฟังก็ได้ แต่ฉันว่าเธอทำไม่ได้หรอก เอาเข้าจริงเธอแยกเปียโนกับออแกนได้รึเปล่ายังไม่รู้เลย”  เขายังคงมองเธอด้วยสายตาเหยียดหยามต่อไป“แล้วไวโอลินต่างกับเชลโล่ยังไง เธอก็คงไม่รู้อีกนั่นแหละ”  “อย่าบอกนะ ว่านายเล่นได้หมดนั่น”   “บางอย่าง แค่เล่นเฉพาะที่ถูกบังคับเรียน” เขาตอบกลับอย่างเย็นชา “ของง่ายๆแค่เล่นดนตรี มีแค่ยายแมวโง่อย่างเธอเท่านั้นแหละที่ทำไม่ได้”  นั่นไง สุดท้ายก็จบลงด้วยการค่อนแคะเธอ  ของง่ายๆอะไรกัน นายปีศาจแค่มีความสามารถมากเกินไป ส่วนเธอน่ะคนปกติ  หรือว่าเธอจะไปหัดเสกเปียโนขึ้นมาดี ปีหน้าจะได้ขอให้เขาเล่นให้ฟัง  &nbsp;  &nbsp;  ริมฝีปากบางๆของนายปีศาจค่อยๆจรดไปที่ขลุ่ยในมือ ก่อนที่เขาจะบรรเลงเพลง เป็นทำนองเพลงที่คนนิยมร้องอวยพรวันเกิดในโลกเวทย์มนตร์   เสียงเพลงของนายปีศาจเพราะใช่ย่อย  ไม่รู้เป็นเพราะเสียงเพลงทำให้เธอเคลิ้มหรือผลจากแอลกอฮอล์ทำให้เธอง่วงงุน  เสียงเพลงค่อยๆเบาลงก่อนที่จะหยุดไป  นายปีศาจยิ้มที่มุมปากให้เธอ นั่นไม่ใช่รอยยิ้มเยาะแบบทุกที รอยยิ้มนั้นดูอ่อนโยนผิดปกติ เธอคงจะเมาแล้วจริงๆที่เห็นนายนั่นอ่อนโยนขึ้นมาได้   “สุขสันต์วันเกิด” เขาพูดเบาๆ  “เช่นกัน” เธอตอบกลับไป อืม...ทำไมง่วงจังเลย  &nbsp;  ความคิดเธอเริ่มมึนงงเลื่อนลอยราวกับจะฝัน ไวน์ที่ดื่มไปเหมือนจะออกฤทธิ์ซะแล้วสิ ไวน์ราคาแพงดูจะออกฤทธิ์ช้าไปนิดนะ ไม่เข้าใจเธอเมาได้ยังไง ดื่มไปแค่ 2 แก้ว เมื่อก่อนตอนเป็นเจน ดื่มครึ่งขวดยังไม่เมาเลย...  &nbsp;  Writer’s note : เรนิส นับวันจะชักจูงเพื่อนไปในทางเสื่อม เล่นพนันงี้ ปลอมลายมือ แอบเอาเหล้าเข้าโรงเรียน ดื่มไวน์ก่อนอายุ 18 งี้ พฤติกรรมนี้ไม่ดี เยาวชนไม่ควรเอาเป็นแบบอย่าง***ห้ามเด็ดขาดนะคะ   &nbsp;  อ้อ เหตุการณ์ 18+ หมายถึงแอบดื่มไวน์ไง เค้าห้ามเยาวชนต่ำกว่า 18 ปีดื่มเครื่องดื่มแอลกอฮอล์  &nbsp;  ทำไมมีคนเอาของเขวี้ยงใส่ไรท์ ของอะไรไม่ใช้กรุณาทิ้งลงถังขยะสิคะมาโยนใส่หัวไรท์ทำไม   ไรท์ทำอะไรผิดเหรอ?  &nbsp;  อะไรนะคะ ได้ยินไม่ชัด อะไรค้างๆ เหรอคะ คอมไรท์ไม่ค้างนะคะ ใช้งานได้ดี อ๋อ หรือว่าค้างคาวคะ เรื่องนี้ไม่มีนะคะไม่มีซักตัวเลย  &nbsp;  ขอโทษนะคะ พอดีเรือไปอาณาจักรโพ้นทะเลกำลังจะออก ไรท์ไปบ้านตากอากาศที่นู่นก่อนนะคะ...บ๊าย...ปิ๊ว  &nbsp;  &nbsp;  

 </div> 
