 <div style="word-wrap: normal;width:90%;">
			
				
    &nbsp;  &nbsp;&nbsp;&nbsp;&nbsp;&nbsp;&nbsp;&nbsp; วันหยุดสุดสัปดาห์ก่อนวันเกิด เขากลับไปที่พระราชวังอีกครั้ง   &nbsp;&nbsp;&nbsp;&nbsp;&nbsp;&nbsp;&nbsp; เอาเข้าจริง เขากลับเกือบทุกสัปดาห์นั่นแหละ เพราะเขาว่าง วิชาเลือกก็ไม่ได้ลงอะไร ลงแต่วิชาบังคับ วันเสาร์ไม่มีอะไรจะทำ ก็กลับบ้าน  &nbsp;&nbsp;&nbsp;&nbsp;&nbsp;&nbsp;&nbsp; แต่สัปดาห์นี้พิเศษหน่อย พี่ชายสองหน้ากลับมาพร้อมเขาด้วย  &nbsp;&nbsp;&nbsp;&nbsp;&nbsp;&nbsp;&nbsp; กลับพร้อมกัน แต่รถม้าคนละคัน แน่ละเป็นเรื่องปกติอยู่แล้ว สำหรับราชวงศ์หรือตระกูลผู้ครองแคว้น หากเดินทางมักแยกรถม้ากัน เผื่อมีการลอบสังหารเกิดขึ้นจะได้ไม่ตายหมด  &nbsp;&nbsp;&nbsp;&nbsp;&nbsp;&nbsp;&nbsp; แต่จอมมารยังมีข้อสงสัย หากอีกฝ่ายต้องการฆ่าฝ่ายตรงข้ามล่ะ การแยกรถม้าไม่เข้าทางพอดีหรือไง  &nbsp;&nbsp;&nbsp;&nbsp;&nbsp;&nbsp;&nbsp;   คำตอบคือ ใช่ และมีนักฆ่าบุกเข้ามาในขบวนของเขาจริงๆ   &nbsp;  องครักษ์ต่างออกมาอารักขา มีคนขับรถม้านำรถม้าของพี่ชายสองหน้าหนีไปได้ แต่ตอนนี้รถม้าเขาถูกรุมอยู่  เขาเลิกม่านดูนอกรถ องครักษ์ของเขาดูฝีมือใช้ได้ ดูท่าเขาอาจจะไม่ต้องออกแรง จนกระทั่งมีนักฆ่าแบบใช้อาวุธกระโจนเข้ามาทางหน้าต่างอีกด้านหนึ่ง  ปกติเขาชอบอยู่หรอกนะ การต่อสู้ แต่ เฮ้อ... วันนี้ยิ่งขี้เกียจ จะกลับบ้านไปหาแม่ กลัวเสื้อยับ  เขาใช้ธาตุมืดซัดมันกระเด็นกลับออกไปนอกรถ ที่เหลือให้องครักษ์จัดการละกัน หลังจากนั้นอีกไม่นาน ทุกอย่างก็เรียบร้อย  ขบวนของเขากลับไปสมทบกับพี่ชายสองหน้าอีกครั้ง  พี่ชายสองหน้าแสดงท่าทีเป็นห่วงเป็นใยเขาอย่างมาก  “ซิลบาสเตียน เป็นอย่างไรบ้าง ได้รับบาดเจ็บไหม”  เหอะ... ถึงพี่ชายสองหน้าไม่ใช่คนจัดนักฆ่าอ่อนด้อยพวกนี้มา แต่ก็เป็นผู้สนับสนุนของเขานั่นแหละที่จัด จะมาทำเป็นห่วงไปเพื่ออะไรอีก  “ไม่” เขาตอบสั้นๆ อย่างเย็นชา  “จับคนร้ายได้บ้างไหม”  “ไม่รู้ องครักษ์จัดการ”  ซีริลหันไปสั่งองครักษ์ 2-3 คนให้ตรวจสอบ หากจับคนร้ายได้ให้นำไปสอบสวน  จอมมารหัวเราะในใจ คนพวกนี้ไม่ใช่คนของซีริลก็จริงแต่ก็เป็นคนของผู้สนับสนุนเขานั่นแหละพวกเดียวกัน เผลอๆเป็นคนของเสด็จพ่อตัวดี จะไปสอบสวนได้อะไร จับเข้าคุกไปเดี๋ยวพวกนี้ก็ถูกฆ่าปิดปากหมด  &nbsp;  ไม่คิดมาก ยังไงพวกกระจอกพวกนี้ทำอะไรเขาไม่ได้อยู่ดี  &nbsp;  เขามีเรื่องต้องคิดมากกว่านี้  วันเกิดยายแมวบ้าที่จะถึงสัปดาห์หน้า เขาจะซื้อจานแบบไหนให้ดี? ยังไงเรื่องจานก็สำคัญกว่าเรื่องนักฆ่าพวกนี้อยู่แล้ว  &nbsp;  พี่ชายสองหน้าก็ดูจะวุ่นวายกับการหาของขวัญให้คู่หมั้นเช่นกัน เห็นเลดี้เบ็ธนั่นเรียกพ่อค้าเครื่องประดับชั้นนำเข้าวังนำของมาให้เลือกหลายชิ้น  เรื่องรสนิยมหรูหราไม่มีใครสู้พี่ชายสองหน้าได้ แต่ทุกวันนี้เขาก็ยังไม่มีความชมชอบเพชรพลอยเป็นพิเศษ ของแบบนี้สมัยเขาเป็นราชาปีศาจมีเก็บมากมาย เขาเอากองๆไว้ราวกับกองขยะ  พวกมนุษย์ช่างชอบก้อนหินพวกนี้เสียจริง  &nbsp;  ส่วนเขาตัดสินใจไปเดินย่านการค้าในเมืองหลวง กับองครักษ์ลับอีก 2 นาย เผื่อมีจานแปลกๆให้เลือกบ้าง ยายแมวบ้ามีรสนิยมประหลาด ชอบจาน เขายังไม่เข้าใจจนทุกวันนี้ว่ามีคนแบบนี้ได้อย่างไร ชอบจานถึงขนาดตายได้เพื่อจานแค่ 4 ใบ   แต่เอาเหอะ เมื่อยายแมวบ้าชอบจานขนาดนั้น เขาก็จะหาจานให้ก็แล้วกัน  สุดท้ายเขาเลือกจานกระเบื้องชั้นดีตกแต่งด้วยรูปแมว 4 ใบ เท่านี้การเลือกของขวัญก็เสร็จแล้ว  &nbsp;  หลังการเลือกของเสร็จ ให้คนเอาไปส่ง เขาสังเกตเห็นร่างบางๆที่คุ้นตา ยายแมวบ้า มาทำอะไรแถวนี้ ยายนั่นเดินเข้าไปร้านขายเครื่องดนตรี  หรือว่าจะอยากหัดเล่นดนตรีเพื่อการประลองเวทย์โดยใช้ดนตรี แต่พรสวรรค์ต่ำเตี้ยระดับยายแมวบ้าไม่น่าจะเล่นดนตรีให้เป็นเพลงได้ ยายนั่นรู้จักว่าไวโอลินหน้าตายังไงรึเปล่ายังไม่รู้เลย  ยายนั่นอยู่ในร้านสักพัก ก็ออกมาพร้อมกล่องไวโอลิน ไม่น่าเชื่อ ยายนั่นคิดจะเล่นไวโอลิน ช่างน่าสงสารผู้คนในคฤหาสถ์เทรลิสจริงที่ต้องทนฟังยายนั่นเล่น  ยายแมวบ้าดูแปลกใจไม่น้อยที่เห็นเขาอยู่ที่นี่  “ไหนๆก็เจอกันแล้ว” ยายแมวบ้าทักขึ้น “เอาของขวัญไปเลย จะได้ไม่ต้องขนไปให้ที่โรงเรียน”  สรุปแล้วเจ้าไวโอลินนี่ยายแมวบ้าให้เขา เขานึกว่ายายนี่จะมีอารมณ์สุนทรีย์เล่นดนตรีซะอีก ผู้คนในคฤหาสถ์เทรลิสรอดตัวไป ไม่ต้องฟังยายนั่นเล่นดนตรี  “นายรีบกลับไหม” เรนิสกระซิบถาม  “ไม่ได้ทำอะไร มีอะไรรึเปล่า”  “ช่วยขนของบางอย่างเข้าโรงเรียนให้หน่อยสิ”  ยายนี่ คนรับใช้มีตั้งเยอะแยะ ยังใช้เขาขนของ  แต่สุดท้ายเขาก็เข้าใจ ทำไมยายแมวบ้าต้องใช้เขาขนของ  ของชิ้นนั้นคือ ไวน์ชั้นดี อายุเก็บเก่าแก่ ยายนั่นจะขนไวน์เข้าโรงเรียน  ยายแมวบ้าช่างเหนือชั้น นอกจากเล่นพนันแล้วยังคิดจะเอาเหล้าเข้าไปดื่มในโรงเรียน   อาณาจักรถึงคราวเสื่อมที่สุด นอกจากจะหาหญิงงามไม่ได้ ยังมีสตรีแบบยายแมวบ้าที่ไม่งาม แถมพาชายหนุ่มอย่างเขาเข้าห้องนอนโดยไม่ถือสา แล้วยังนิยมเล่นพนันรวมถึงดื่มไวน์ก่อนอายุอันควร ช่างไม่มีความเป็นสุภาพสตรีซะเลย  คิดไปคิดมา ยายแมวบ้าไม่เคยเป็นกุลสตรีอะไรนั่นอยู่แล้ว  แต่เอาเหอะ เมื่อขอมา เขาก็จะทำให้ละกัน  เขาใช้ธาตุมืดห่อเจ้าขวดไวน์เจ้าปัญหา พกมันกลับเข้าโรงเรียนไป   หวังว่าแม่จะไม่รู้เรื่องนี้...  &nbsp;  ยายแมวบ้าเอาไวน์มาเพื่อจัดงานวันเกิด เหมือนเป็นงานเล็กๆที่มีแต่เพื่อนสนิท มียายแมวบ้า เบลล่า นายอ้วน เจ้าหญิงไร้พลังเวทย์ที่ริอ่านเป็นเจ้ามือพนัน  และแน่นอน พี่ชายสองหน้าไม่อยู่ในรายชื่อแขก  &nbsp;  เขาคิดอย่างทดท้อใจ สังคมมนุษย์ช่างเสื่อมอย่างมาก นอกจากมีผู้หญิงอย่างยายแมวบ้าแล้ว แม้แต่เจ้าหญิงผู้สูงศักดิ์ยังมาทำอาชีพเจ้ามือบ่อน แถมยังคิดจะโกงอีกด้วย  เห็นได้ชัดว่าสตรีที่มีอยู่ในโลกมนุษย์ นอกจากจะไม่งามแล้วก็ไม่เป็นกุลสตรีเช่นกัน  จุดนัดพบอยู่ที่ศาลากลางน้ำของโรงเรียน มีการเตรียมอาหารและเครื่องดื่ม ขาดไม่ได้คือไวน์ของยายแมวบ้า   ยายแมวบ้ามีอุปกรณ์พร้อม ไม่ว่าจะแก้วไวน์และจาน ใช่ จานที่เขาเคยให้นั่นแหละ ยายแมวบ้าพกมาอวดคนอื่นครบทั้ง 8 ใบ  เขาบอกเบลล่าและเธมม์ว่า ยายแมวบ้าน่ะรักจานเป็นชีวิตจิตใจ สองคนนั่นเวลาหาของขวัญจะได้เลือกของที่ยายนั่นชอบ  เห็นไหม เขาหวังดีแค่ไหน  &nbsp;  งานวันเกิดก็ไม่มีอะไร แค่กินและดื่ม เขาไม่นิยมไวน์ กลิ่มมันสร้างความรู้สึกไม่ดีให้กับเขา ใช่แล้ว หูเขารับเสียงได้ดีกว่าคนปกติ จมูกก็เช่นกัน ไวกว่าคนปกติ  แต่เรื่องนี้เขาไม่บอกยายแมวบ้าหรอกนะ เดี๋ยวแม่นั่นจะหาว่าเขาเหมือนสุนัข   &nbsp;  เจ้าหญิงเจ้ามือบ่อนไร้พลังเวทย์นั่นหมกอยู่กับไวน์ ส่วนนายอ้วนนั่นก็หมกอยู่กับอาหาร  ยายแมวบ้าก็เหมือนจะดื่มไปไม่น้อย ยายนี่ไม่กลัวเมาเลยหรือไง  สักพัก มีแขกมาเพิ่มอีก 2 คน มิคาเอลและเจนนี่  เจนนี่เกิดวันนี้เช่นกัน  เขาพึ่งเข้าใกล้มิคาเอลมากๆก็ครั้งนี้ นายนั่นมีกลิ่นอายบางอย่างที่เขาคุ้นเคย กลิ่นอายของเผ่าสวรรค์แบบจางๆ  เผ่าปีศาจเคยรบกับเผ่าสวรรค์เป็นระยะๆ ไม่ใช่ว่าเกลียดชังหรือต้องการแย่งชิงสมบัติ ดินแดนอะไรหรอก แค่ทั้ง 2เผ่าอายุยืน พอว่างๆเบื่อๆ ไม่มีอะไรทำก็สู้กันเท่านั้นแหละ ฆ่าๆกันตายบ้างก็มี พอตายเยอะหน่อยก็สงบศึก ไม่มีอะไรมาก  กลิ่นอายที่มิคาเอลมีแค่เจือจางมากเท่านั้น ไม่ได้บ่งบอกอะไรว่าเป็นคนของเผ่าสวรรค์ อาจจะเป็นเพราะเป็นผู้เยียวยาที่ทำความดีสะสมมามากก็ได้  &nbsp;  พอตกดึก ทุกคนก็กระจายตัวกันกลับ  นายอ้วนต้องไปส่งเจ้าหญิงเจ้ามือบ่อนนั่นซึ่งเมาหลับไปแล้ว  เขาเดินไปส่งเรนิสที่หน้าห้อง แน่ละสิ ก็เขาต้องถือจานเดินไปส่งให้เธอ จาน 4 ใบที่ให้เธอเป็นของขวัญวันเกิดปีนี้ แล้วอีก 8 ใบที่เรนิสเอามาใส่ของกิน  ระหว่างทางเดินกลับ อยู่ดีๆยายแมวบ้าก็อยากฟังเพลง  &nbsp;“นายปีศาจ” ใบหน้าของเรนิสดูแดงระเรื่อ เหมือนไวน์จะเริ่มออกฤทธิ์ น่าจะเริ่มเมาแล้ว “นายเคยบอกว่าจะเล่นดนตรีให้ฉันฟังไง”  “อือ แล้วไง” เขาตอบกลับมาเรียบๆ  “วันนี้โอกาสดี นายเล่นให้ฉันฟังสักเพลงละกัน ดีไหม เอาฟลุต” ยายนั่นดูมีเลศนัย คงคิดว่าเขาทำไม่ได้ล่ะสิ  “เธอคิดว่าฉันจะเล่นไม่ได้ แล้วจะได้เยาะเย้ยใช่ไหม”  ยายนั่นเบิกตากว้าง ทำไมเขาจะไม่รู้ล่ะ สีหน้าแสดงชัดขนาดนี้  “แล้วตอนนี้เธอก็สงสัยว่าฉันรู้ได้ยังไง”  เอาเหอะ อยากฟังก็จะเล่นให้ฟัง เขาเอาจาน 12ใบนั่นวางลง ก่อนจะหาที่เหมาะๆสำหรับเป่าขลุ่ย เขาร่ายเวทย์สร้างขลุ่ยเหล็กขึ้นมา อันที่จริงเขาเคยแต่สร้างอาวุธ พึ่งจะเคยเสกเครื่องดนตรีครั้งนี้ครั้งแรก แต่วิธีการมันก็ไม่ต่างกันกับเสกอาวุธ  ยายแมวบ้านั่งลงบนก้อนหินขนาดใหญ่ที่อยู่ใกล้ๆ ก่อนเอามือ2ข้างเท้าคาง ตอนนี้หน้าเธอยังคงแดงระเรื่อ นัยน์ตาเยิ้มเหมือนจะเริ่มเมาจริงๆ  &nbsp;“นายเสกเปียโนได้ด้วยรึเปล่า จะได้เล่นเปียโนด้วย” เฮ้อ ยายนั่นเมาแล้วจริงๆด้วย นอกจากจะเมายังไม่ฉลาด เปียโนที่ไหนทำจากเหล็กทั้งหลังบ้าง  “ยายแมวบ้าโง่เง่า เปียโนมันทำจากไม้ เธอมีธาตุไม้ไม่ใช่หรือ ถ้าเสกได้ ฉันจะเล่นให้ฟังก็ได้ แต่ฉันว่าเธอทำไม่ได้หรอก เอาเข้าจริงเธอแยกเปียโนกับออแกนได้รึเปล่ายังไม่รู้เลย” ถ้ายายแมวบ้าสามารถขนาดเสกเปียโนทั้งหลังได้เขาจะสงเคราะห์เล่นให้ฟังละกัน แต่คงยากล่ะนะสำหรับยายแมวบ้าแค่ไวโอลินต่างกับเชลโล่ยังไง ยายนั่นคงก็คงไม่รู้อยู่ดี เขาพูดเหน็บแนมเธอไป 2-3 ประโยค  เรนิสเอียงคอทำหน้าสงสัยถามเขาว่าเขาเล่นได้ทุกอย่างเลยหรือ   ยายนั่นถามอะไรโง่ๆอีกละ เขาเล่นได้ไม่ทุกอย่างแต่ก็หลายชนิดล่ะนะ มีชนชั้นสูงคนไหนนอกจากยายแมวบ้าที่เล่นดนตรีไม่เป็น   &nbsp;  เขาค่อยๆเป่าขลุ่ยเป็นเพลงอวยพรวันเกิด ก็วันนี้วันเกิดของเขากับยายแมวบ้า ถือว่าเขาเป่าขลุ่ยเป็นของขวัญวันเกิดเพิ่มให้ละกัน   ยายแมวบ้านั่งเท้าคางเอียงคอมองเขา ดวงตาของเธอใสเป็นประกาย อาจจะดูฉ่ำน้ำกว่าปกติบ้างด้วยฤทธิ์ไวน์ มองๆไปยายแมวบ้าเหมือนอะไรนะ  อ้อ ลูกแมว บางครั้งจะเชื่อง บางครั้งดูพยศหน่อยๆ น่ารักดีเหมือนกัน  &nbsp;  เสียงเพลงค่อยๆเบาลงก่อนที่จะหยุดไป  “สุขสันต์วันเกิด” เขายิ้มบางๆ  “เช่นกัน” เธอตอบกลับมาพร้อมรอยยิ้ม แววตาเธอเริ่มเลื่อนลอย ยายแมวบ้ากลายเป็นแมวขี้เมาซะแล้ว เฮ้อ หญิงไม่งามแถมยังขี้เมา  &nbsp;  ดึกมากแล้ว กว่าจะเดินไปถึงห้องคงอีกนาน ยายแมวบ้าค่อยๆเอียงตัวหลับลงไป ยายแมวขี้เมา ไร้ซึ่งความเป็นกุลสตรี เมาหลับต่อหน้าผู้ชาย  เขาถอนหายใจ ประคองเธอไว้แล้วอุ้มเธอขึ้นมา  เขาร่ายเวทย์ใช้เทเลพอร์ทเข้าไปที่ห้องนอนของเธอ แน่นอน พร้อมจานอีก 12 ใบ   แม่เคยบอกว่าไม่ควรเข้าห้องนอนเด็กผู้หญิง มันเสียมารยาท แต่ไหนๆก็เคยมาแล้วครั้งนึง มาอีกซักทีคงไม่เป็นไร  เขาวางยายแมวขี้เมาลงบนเตียง เตียงสี่เสาที่มีม่านบางๆโดยรอบ ผ้าปูที่นอนกับผ้าห่มล้วนแต่เป็นสีขาว  เขาห่มผ้าให้เธออย่างเบามือ  ยายแมวบ้าหลับสนิทเหมือนเด็กน้อยไม่มีผิด ไม่ได้ดูบ้าบอเหมือนเวลาปกติ  &nbsp;“ราตรีสวัสดิ์ ยายแมวขี้เมา” เขากระซิบที่ข้างหูเธอเบาๆก่อนจะยิ้มที่มุมปากก่อนที่จะร่ายเวทย์ธาตุมืดแล้วหายไปอย่างไร้ร่องรอย  &nbsp;  &nbsp;  

 </div> 
