 <div style="word-wrap: normal;width:90%;">
			
				
    &nbsp;  &nbsp;&nbsp;&nbsp;&nbsp;&nbsp;&nbsp;&nbsp; งานวันเกิดของเธอจบลงแบบงงๆ เหมือนเธอจะมึนๆจากไวน์ เธอคุ้นๆว่าซิลบาสเตียนพาเธอเดินกลับ แต่เธอกลับไปที่ห้องแล้วหลับไปยังไง ความทรงจำดูเลือนลาง  &nbsp;  งานประลองประจำปีเริ่มหลังจากวันเกิดเธอไม่นานนัก รอบนี้จัดว่าคึกคักกว่ารอบที่แล้ว ไม่ใช่ว่าจำนวนผู้ลงประลองเยอะขึ้นหรอกนะ แต่เป็นเพราะเจ้าชายอันดับ 1 อย่างซีริลจะลงประลองเป็นครั้งแรก ทำให้เป็นที่จับตามองอย่างมาก เนื่องจากการประลองในรอบปี3 และ4 ผู้เข้าร่วมประลองสามารถเรียกสัตว์เวทย์ของตัวเองลงมาร่วมประลองได้ มีผู้คาดว่าครั้งนี้มังกรดำของซีริลอาจทำเวทีพัง บรรดาอาจารย์ต่างมีประสบการณ์การซ่อมเวทีจากคราวที่แล้ว และได้เตรียมการซ่อมเวทีอย่างเต็มที่  แน่นอน นอกจากบ่อนพนันจะเปิดให้แทงเป็นคู่ๆ แทงผู้ชนะเลิศ แล้ว ยังมีแทงด้วยว่าเวทีจะพังหรือไม่พังจากมังกรดำ  บ่อนพนันลับๆในโรงเรียนยุคปัจจุบัน ช่างเบ่งบานและเบ่งบาน  เรนิสไม่ได้แทงพนันหรอกนะ เพราะว่าการพนันเป็นสิ่งไม่ดี (เหรอ) จัดเป็นอบายมุขชนิดหนึ่งที่ไม่ควรข้องเกี่ยว(เหรอ)  ที่สำคัญมันมีความเสี่ยงที่เงินจะสูญ เธอจะพนันต่อเมื่อมั่นใจว่าจะได้เงินเท่านั้น การเอาเงินไปละลายเป็นเรื่องน่าเสียดาย  รู้ไหมว่า...เงินทองเป็นของหายาก  &nbsp;  เรนิสยังคงนึกไม่ออกอยู่ดีว่าในเกมนี่มีฉากการประลองของซีริลหรือไม่ ด้วยนิสัยเขาที่เป็นคนถือตัว ไม่เคยลดตัวลงมาประลองกับใคร  ที่จริงในเกม เนื่องจากที่เป็นเกมจีบหนุ่ม ฉากต่อสู้ก็จะสั้นๆให้ได้กดๆสู้กันหน่อยแล้วตัดไปที่ผลการต่อสู้เลย นั่นแหละเอาไว้ให้สาวๆเล่นเพื่อความบันเทิง จะมีเลือดสาดท่วมจอได้ยังไง  เรนิสตอนนี้ระดับเวทย์อยู่ชั้นกลางขั้นที่2 มาสักระยะแล้ว แต่นายปีศาจตัวดี อัพสกิลทีละ 2 ขั้นก่อนงานประลองอย่างไม่เกรงใจใคร เพิ่มพลังเวทย์อย่างกับเติมเงินโทรศัพท์ อยากทำเมื่อไหร่ก็ทำ เติมเท่าไหร่ก็ได้ ตอนนี้ระดับเวทย์ของนายปีศาจเท่ากับเธอเลย  น่ากลุ้มใจมาก ขนาดระดับเวทย์เธอสูงกว่า การต่อสู้โดยไม่ใช้ธาตุมืดยังสูสี ตอนนี้โอกาสชนะของเรนิสนับว่าไม่มากนัก.... แล้วจะเรียกเงินได้ยังไงล่ะนี่  &nbsp;  ส่วนแอริลแชมป์เก่าถูกโทษแบนตัดสิทธิ์ ต้องเป็นผู้นั่งชมเท่านั้น แน่ละ พวกอาจารย์ไม่อยากซ่อมเวที รวมทั้งหลังจากเหตุการณ์คราวที่แล้ว สภาอาจารย์ห้ามนำระเบิดขึ้นเวทีอีก แต่ไม่นับรวมพวกปืนล่ะนะ   เรนิสยังขบคิดไม่ออกว่าแอริลไปเอาปืนมาจากไหน หรือจะเป็น bug ในเกม  &nbsp;  การต่อสู้ในรอบแรกและรอบที่ 2 ของเรนิส ผ่านไปไม่ยากนัก  รอบแรกเป็นการต่อสู้กับรุ่นน้องใส่แว่นคนหนึ่งที่มีเวทย์ไฟเหมือนเธอ นึกออกแล้ว เด็กแว่นที่ถูกนายปีศาจอัดซะเละต้องส่งผู้เยียวยาเมื่อตอนต้นปี  เขาทำท่าเขินเล็กน้อยตอนเผชิญหน้ากัน ทำไมต้องเขิน กะอีแค่ประลองกะรุ่นพี่  “ฝากตัวด้วยนะครับรุ่นพี่”  ไหนๆก็ดูสุภาพ อ่อนน้อม เรนิสจะไม่เล่นหนักละกัน เอาแค่ตกเวทีสบายๆ  หลังจากใช้เวทย์ไฟตะลุมบอนกันซัก 10 นาทีให้เด็กนั่นไม่เสียหน้า ก่อนที่จะเวทย์พายุซัดเด็กนั่นตกเวที ปิดเกม ง่ายๆ  ขณะที่เธอลงมาหาที่นั่งที่อัฒจันทร์เพื่อรอรอบต่อไป นายปีศาจเดินสวนเธอเพื่อจะไปสนามประลอง น่าจะใกล้เวลาของเขาแล้ว  เขาปรายตามองเธออย่างเย็นชานิดหน่อย ก่อนจะเปรยด้วยเสียงเย็นๆตามแบบฉบับนายปีศาจ “เธอออมมือ”  “ก็แค่เด็กรุ่นน้อง ลงมือหนักไปเพื่ออะไร” เรนิสหัวเราะ “ใครจะไปเหมือนนาย อัดไม่เลือก”  ซิลบาสเตียนขมวดคิ้ว เหมือนไม่สบอารมณ์ก่อนเดินออกไป  &nbsp;  รอบถัดมาของเธอเป็นรุ่นน้องโชคร้ายอีกคน คราวนี้เป็นเด็กผู้หญิงหน้าตาน่ารักไม่น้อย เจ้าหล่อนใช้เวทย์น้ำและลม เด็กคนนั้นใช้เวทย์น้ำเป็นลูกๆยิงมาที่เรนิสเป็นระยะๆ สลับกับเวทย์ดาบลม แต่ส่งมาทีละเวทย์ เรนิสร่ายเวทย์ไฟไประงับเป็นระยะๆ การต่อสู้ดำเนินไปแค่ 5 นาที เรนิสก็ใช้เวทย์ลมส่งเด็กสาวคนนั้นลงมานอกเวที ผ่านไปง่ายๆ  แอริลมานั่งเชียร์เธอข้างสนาม พอเธอเดินกลับมา แอริลถึงขั้นโผเข้ามากอด ก่อนจะหอมแก้มเธอทั้ง 2 ข้าง  “เรนิสของเอสเก่งที่สุดเลย” แอริลยิ้มอย่างออดอ้อน “เอสมานั่งเชียร์เรนิสตั้งแต่รอบแรกเลยนะ”  เหมือนจะเป็นเพื่อนที่ตีสนิทกันได้เร็วมาก เธอกับเบลล่าเป็นลูกพี่ลูกน้องกัน สนิทกันตั้งแต่เด็ก ยังไม่ทำตัวสนิทสนมใกล้ชิดขนาดที่แอริลทำเลย และคำว่า “เรนิสของเอส”ให้ความรู้สึกแปลกๆ  “น่าเสียดาย เอสไม่ได้ลง” แอริลบ่นเล็กน้อย  ดีแค่ไหนแล้วที่เจ้าหล่อนไม่ได้ลง เวทีคราวที่แล้วพังไปทั้งแถบขนาดนั้น  &nbsp;  ปัญหาอยู่ที่ตรงนี้ รอบถัดไป การจับคู่ให้เธอมาพบกับกับผู้ชนะระหว่าง ซิลบาสเตียนและเบลล่า ที่กำลังจะพบกันในรอบที่ 2  บ่อนพนันรับแทงได้ประหลาดมาก ไม่มีคำถามว่าใครจะเป็นผู้ชนะ  ที่จริงก็เดาไม่ยากจากประสบการณ์ที่ผ่านๆมา   ตอนเบลล่ามีพลังเวทย์สูงกว่าก็แพ้ ไม่ก็ยอมแพ้ดื้อๆ  ตอนนี้พลังเวทย์ของทั้ง 2 คนเท่ากัน คือระดับกลางขั้นที่ 2 แต่เบลล่าเป็นนักเวทย์ที่มีธาตุน้ำเพียงธาตุเดียว ขณะที่ซิลบาสเตียนมีถึง 4 ธาตุ ไม่ต้องเดาก็รู้ว่าใครได้เปรียบ   บ่อนให้เลือกแทงว่าเบลลาจะสู้ หรือเดินลงเวที  ที่น่าสนใจคือคนส่วนใหญ่เดาว่าเบลล่าจะเดินลงเวทีเอง  ซึ่งความจริงก็เป็นตามนั้น เบลล่าประเมินซิลบาสเตียนด้วยสายตาแล้วตัดสินใจเดินลงเวทีมาเอง  เบลล่าให้เหตุผลว่า “ซิลบาสเตียนโหดเกินไป และไม่มีความนุ่มนวลกับผู้หญิงเลย ขนาดคู่หมั้นตอนซ้อมในคาบเรียนเวทย์ยังซัดซะน่วมได้ ฉันไม่อยากเจ็บตัว แล้วก็ไม่อยากเสียโฉมด้วย”  อีกครั้งที่ซิลบาสเตียนชนะโดยไม่ต้องต่อสู้  &nbsp;  &nbsp;  &nbsp;  ศึกนัดล้างตารอบที่เท่าไหร่ไม่รู้ของเธอกับนายปีศาจกำลังจะเริ่มขึ้น  เรนิสก้าวขึ้นไปรอบนเวที นายปีศาจตามขึ้นมาอีกฝั่งหนึ่ง ซิลบาสเตียนมีบรรยากาศบางอย่างไม่เหมือนทุกที บรรยากาศแปลกๆที่บอกไม่ถูก  &nbsp;  รอบที่เรนิสต้องพบกับซิลบาสเตียนเป็นรอบที่ 3 และรอบที่ 6 จึงจะเป็นรอบชิงชนะเลิศ นับว่าเรนิสโชคไม่ค่อยดีสักเท่าไรนักที่เจอกับซิลบาสเตียนตั้งแต่รอบกลางๆ  ซิลบาสเตียนให้โอกาสเธอบุกก่อน เขาเคยบอกว่าเขาเป็นสุภาพบุรุษโดยจะให้โอกาสผู้หญิงไม่ว่าจะงามหรือไม่งามในสายตาเขาเริ่มลงมือก่อนเสมอ อันที่จริงหากใช้มาตรฐานของเขาแล้วตอนนี้ในโรงเรียนไม่มีหญิงงาม แต่ว่าก็แค่นั้นแหละ ขั้นตอนต่อไปเขาจะลงมืออัดหญิงไม่ว่าจะงามหรือไม่งามจนเละ เรนิสไม่ค่อยแน่ใจว่าอย่างนั้นเรียกว่าสุภาพบุรุษได้รึเปล่า  เรนิสตัดสินใจเลือกใช้เวทย์ดาบไฟแห่งสวรรค์ เธอจู่โจมเขาทันที ซิลบาสเตียนยิ้มมุมปากเล็กน้อยก่อนร่ายเวทย์แบบเดียวกัน  การประมือกันโดยใช้เวทย์ดาบไฟเหมือนกัน โดยระดับพลังเวทย์เท่ากัน ต้องอาศัยสกิลด้านอัศวินซึ่งเรนิสเหมือนจะเสียเปรียบอยู่บ้าง  เธอกระโดดถอยกลับไปตั้งหลัก แล้วเริ่มร่ายเวทย์เป็นลูกไฟเล็กๆ ประมาณ 50 ลูกกลับไปโจมตีเขา ซิลบาสเตียนร่ายเวทย์แบบเดียวกันต้านไว้   เชอะ พวกชอบก๊อป ก๊อปได้ก๊อปดี ช่างไม่มีความคิดสร้างสรรค์เป็นของตัวเองเลย   เรนิสร่ายเวทย์ร่างไฟขึ้น ราวนี้เธอร่ายเวทย์เป็นนกไฟจู่โจมเขา ซิลบาสเตียนโต้กลับด้วยเวทย์แบบเดียวกันต้านไว้ ร่างไฟทั้ง 2 สลายไป  หนอย นายปีศาจ นายเป็นกระดาษก๊อปปี้หรือไงถึงได้ก๊อปมันได้ทุกแบบ รอบนี้นายปีศาจยังไม่ได้จ่ายค่าลิขสิทธิ์ ไว้เสร็จงานค่อยทวง  เรนิสเปลี่ยนวิธีบ้าง ร่ายเวทย์แบบเดียวกันอย่างนี้ เธอคงหมดแรงก่อนที่จะชนะพอดี ยิ่งพลังเวทย์ระดับเดียวกัน ด้วยแรงและประสบการณ์ เธอย่อมสู้นายปีศาจลาสบอสหนังเหนียวนั่นไม่ได้ เธอร่ายเวทย์ธาตุลม ใช้ดาบลมจู่โจมติดๆกัน  ซิลบาสเตียนร่ายเวทย์ธาตุเหล็ก สร้างดาบมาจำนวนเท่าๆกับดาบลมโต้กลับไป เรนิสรู้สึกท้อขึ้นมาบ้าง นี่ขนาดนายปีศาจยังไม่ใช้ธาตุมืดเลยนะ &nbsp;  การต่อสู้ยังผลัดกันโจมตีเหมือนการประลองเวทย์ในชั้นเรียน ฉันสร้างมา เธอทำลาย เวลาผ่านไปเกือบ 2 ชั่วโมงแล้ว ยังไม่สามารถบอกแพ้หรือชนะได้  ปัญหาคือตอนนี้เธอเริ่มเหนื่อยแล้วน่ะสิ  เรนิสลองใช้เวทย์เถาวัลย์เข้าจู่โจมบ้าง เผื่อจะโชคดีเขี่ยเขาออกนอกเวทีได้ ซิลบาสเตียนร่ายเวทย์สร้างดาบเหล็กออกมาตัด   กะแล้วเชียวว่ามันต้องเป็นแบบนี้  เรนิสตัดสินใจใช้เวทย์พายุหมุนใส่เขา แต่เขากลับใช้เวทย์ไฟกลับมาทำให้ควันฟุ้งกระจายไปทั่วเวที ขณะเรนิสคิดว่าจะจู่โจมเขาด้วยเวทย์สักอย่าง เธอรู้สึกได้ว่าแขน2ข้างเธอถูกรวบ ที่ลำคอเธอมีความรู้สึกเย็นของโลหะบางอย่าง   ควันไฟจางลง ซิลบาสเตียนมาโผล่ด้านหลังเธอตั้งแต่เมื่อไหร่กัน ตอนนี้แขนทั้ง2 ข้างของเธอถูกเขารวบไว้ด้านหลังด้วยแขนซ้ายของเขา ส่วนแขนขวาเขาพาดบนไหล่เธอ มือขวาเขาจับดาบเล่มหนึ่งพาดมาที่คอของเธอ ดาบจริงๆ ไม่ใช่ดาบเวทย์  เธอจำได้ ดาบเล่มนั้นเป็นดาบโบราณที่มีด้ามจับสลักเป็นรูปปีศาจ นี่เธอโดนนายปีศาจเล่นงานด้วยดาบที่เธอให้เขา ช่างน่าเจ็บใจจริงๆ เธอไม่น่าให้อาวุธแก่นายปีศาจป็นของขวัญเอามาใช้กับเธอเลย เธอไม่ได้สังเกตด้วยซ้ำว่าเขาพกดาบเล่มนั้นขึ้นเวทีด้วย รู้งี้ซื้อตุ๊กตาหมีให้วันเกิดนายปีศาจซะก็ดี  ลมหายใจอุ่นๆของฝ่ายตรงข้ามเหมือนคลอเคลียอยู่ที่หูด้านซ้ายของเธอ เสียงเย็นชาเนิบๆของเขากระซิบเบาๆที่หูเธอว่า “ฉันชนะแล้ว”   เธอหันไปมองเขาที่อยู่ด้านหลัง ซิลบาสเตียนมีรอยยิ้มประหลาดที่มุมปาก   บรรยากาศรอบตัวเธอดูแปลกๆอย่างบอกไม่ถูก เหมือนมีเสียงอาจารย์ประกาศชื่อผู้ชนะ ทั้งเธอและเขายืนอยู่นิ่งขณะท่าเดิมโดยไม่มีใครขยับตัว  &nbsp;เขาค่อยๆปล่อยแขน2ข้างของเธอลงและลดระดับของดาบโบราณ เธอยังคงรู้สึกถึงลมหายใจของเขาอยู่ใกล้ๆ   เขากระซิบที่ข้างหูเธออีกครั้ง แต่คราวนี้มีเสียงหัวเราะเบาๆเจือมากับคำพูดนั้น  “แต่ถ้าเธอชอบเงินรางวัลขนาดนั้น รอไว้ฉันชนะ ฉันจะยกให้เธอละกัน”  &nbsp;  &nbsp;  

 </div> 
