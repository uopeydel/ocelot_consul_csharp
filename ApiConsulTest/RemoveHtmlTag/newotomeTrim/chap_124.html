 <div style="word-wrap: normal;width:90%;">
			
				
    &nbsp;  งานประลองรอบปลายปี เธอพ่ายแพ้ให้กับนายปีศาจอย่างหมดรูป ความจริงแล้วเขาชนะได้รางวัลที่ 1 ได้อย่างไรก็ไม่รู้ เธอแค่รู้ว่าเธอนั่งดูการประลองต่อหลังแพ้เขา เหตุการณ์ที่เกิดขึ้นระหว่างนั้นเหมือนเธอไม่รับรู้อะไรเลย   น่าจะเป็นผลจากธาตุมืดมนตร์ดำของนายปีศาจ  หรือว่าเธอดีใจที่จะได้เงินรางวัลโดยไม่ต้องออกแรง...ต้องใช่แน่ๆ  &nbsp;&nbsp;&nbsp; ซีริลเข้ามานั่งกับเธอเพื่อดูน้องชายประลอง พฤติกรรมนี้ค่อนข้างแปลก พี่น้องสองคนนี่อีกไม่นานน่าจะต้องมีเรื่องการเมืองต้องต่อสู้กัน หรืออาจจะไม่ ดูนายปีศาจค่อนข้างจะสโลว์ไลฟ ไม่สนใจเรื่องพวกนี้  &nbsp;&nbsp;&nbsp; นั่นเป็นเรื่องในอนาคต  &nbsp;  &nbsp;&nbsp;&nbsp; ซิริลชวนเธอคุยบ้างตามมารยาท ส่วนแอริลที่อยู่ด้านข้างดูยุกยิกตลอดเวลาอยู่ไม่สุขคอยแต่จะซบเธอราวกับว่าคอของแอริลไม่มีกระดูกอย่างไรอย่างนั้น  พอรู้ตัวอีกที นายปีศาจก็ชนะหมดแล้ว  ชนะตั้งแต่เมื่อไหร่ อย่างไร คู่ต่อสู้เป็นใคร เหมือนเธอเลื่อนลอยจำอะไรไม่ได้ ความมึนงงมันเป็นโรคติดต่อหรือยังไง ช่วงนี้เธอใกล้ชิดกับนานนั่นมากเกินไปจนติดโรคตรรกะประหลาดมึนงงไร้ที่สิ้นสุดจากนายปีศาจมา หรือไม่ก็เธอดีใจที่จะได้เงินรางวัลจนเสียสติไปแล้ว  &nbsp;  ซีริลสะกิดเธอ “เรนิส การประลองจบแล้ว เดี๋ยวฉันเดินไปส่งเธอละกัน” เขาพูดยิ้มๆ “พรุ่งนี้อย่าลืมมาดูฉันประลองล่ะ”  “ค่ะ” เธอยิ้มรับ ได้เวลาทำงานในฐานะคู่หมั้นเจ้าชายอีกแล้ว ต้องไปงานเต้นรำด้วย ต้องไปเชียร์เขาข้างสนาม อืม จ๊อบเชียร์ข้างสนามไม่เคยทำมาก่อน ยังดีโลกเวทย์มนตร์ไม่มีเชียร์หลีดเดอร์ ถ้าเธอต้องไปถือพู่ยืนเต้นข้างเวทีคงดูไม่จืด งานนี้จะว่าไปแย่มากไม่มีค่าจ้าง แถมเสี่ยงถูกฆ่าตาย เซ็ง...  “แล้วฉันจะเดินไปรับตอนเช้า” แปลว่าอะไร รับตอนเช้าคือว่ามารับที่หน้าห้อง?  หรือว่าซีริลอยากให้เธอทำหน้าที่คู่หมั้นที่ดีมานั่งเฝ้าเขาข้างสนาม เขาก็เลยจะทำหน้าที่คู่หมั้นที่ดีด้วยการเดินไปรับเธอ ดูประหลาดๆอยู่  เอาเถอะ ยืนยันเหมือนเดิม ตราบใดที่เขาไม่วางแผนฆ่าเธอ พฤติกรรมจะแปลกๆไปบ้าง เธอไม่ถือสาหรอก  &nbsp;  ซิริลทำอย่างที่พูดจริงๆ เดินไปรับตอนเช้าคือมานั่งรอหน้าห้องเธอ ทำให้เธอต้องรีบแต่งตัว ไปโรงอาหารพร้อมเขา  น่าแปลก เขามีของขวัญกล่องเล็กมาให้เธอด้วย ของขวัญวันเกิดก็พึ่งจะให้มา  เขาบอกให้เธอเปิดเลย ในกล่องเป็นริบบิ้นผูกผมสีขาว ชายประดับด้วยคริสตัล ไม่สิ มันเป็นเพชรเลยล่ะ เพชรเล็กๆอยู่แถบหนึ่งของชายริบบิ้น  “มา เดี๋ยวฉันผูกให้เธอ” เขาเดินไปด้านหลัง ก่อนที่เธอจะทันพูดอะไร เขาปลดริบบิ้นสีม่วงเรียบๆเส้นเดิมเธอลงมาก่อนจะผูกเส้นใหม่ให้เธออย่างเบามือ  “เส้นนี้ไม่ใช้แล้ว ฉันขอละกันะ” น้ำเสียงเขาทุ้มนุ่มกว่าปกติ ฟังดูรื่นหูมาก   เรนิสแอบถอนใจ พ่อคุณพระเอกหมายเลข 1 มิน่าถึงได้เป็นที่นิยม เอาใจผู้หญิงเก่งอย่างนี้นี่เอง  ก็ดี ริบบิ้นนี่ถ้าฉุกเฉิน เก็บไว้ขายคงได้หลายตังอยู่... &nbsp;  &nbsp;  ระหว่างทางเดิน สายตาเด็กนักเรียนคนอื่นต่างมองมาอย่างสนใจ มีบางคนแอบซุบซิบกัน  ไม่แปลก...ก่อนหน้านี้มีข่าวลือมาเป็นระยะๆ ว่าทั้งเขาและเธอต่างหมางเมินกัน สาเหตุน่ะหรือ นิสัยเย่อหยิ่งเอาแต่ใจ ความร้ายกาจของนางร้ายอย่างเธอ ไม่ต้องสืบก็รู้ว่ามีคนปล่อยข่าว บรรดาฮาเร็มของเขานี่แหละ พ่วงกับสกิลนางร้ายที่หยิบมาใช้บ่อยๆช่วงนี้ ทำให้ข่าวลือน่าเชื่อถือมากขึ้น นั่นเป็นอะไรที่ดีมาก  ขอเพียงฮาเร็มของซีริลไม่มายุ่งกับเธอ เธอก็ขี้เกียจจะยุ่งกับพวกนั้นเหมือนกัน  &nbsp;  งานประลองรอบปี 3-4 จะเริ่มขึ้นตั้งแต่ช่วงเช้า ที่ผ่านมาเธอไม่ได้มาดู เพราะอะไรหรือ ก็ขี้เกียจตื่นมาดู เหนื่อยจากการประลองก่อนหน้านี้ โดยเฉพาะหลังสู้กับนายปีศาจ เหนื่อยจนหมดแรง  แต่ครั้งนี้ยังไงก็ต้องมา...ช่วยไม่ได้ ใครใช้ให้เกิดมาเป็นนางร้ายคู่หมั้นเจ้าชาย ใครใช้ให้ปีนี้เจ้าชายอันดับ1 อุตริอยากลงประลอง  &nbsp;  งานประลองรอบปี 3-4 กติกาเหมือนปี 1-2 แต่เพิ่มคือคนที่สร้างและเรียกสัตว์เวทย์มาได้ สามารถนำสัตว์เวทย์มาช่วยได้ ดังนั้น คนที่มีสัตว์เวทย์จึงเรียกว่าได้เปรียบค่อนข้างมาก ผู้เข้าร่วมประลองไม่เยอะเท่ารอบปี 1-2 เหมือนนักเรียนโตๆแล้ว การเรียนยากขึ้นและมีอย่างอื่นให้ทำมากกว่าการประลอง  คนมาดูเยอะทีเดียว โดยเฉพาะผู้หญิง นั่งกันเกือบจะเต็มอัฒจันทร์ไปหมด  เรนิสสังเกตเห็นเจนนี่กับมิคาเอลอยู่ที่ซุ้มพยาบาลข้างสนาม ดูท่า 2 คนนั้นจะไปได้สวย   เจนนี่เท่าที่สังเกตยังดูขี้ระแวงเหมือนเดิม ตอนนี้เจนนี่เลิกพกเข็มเงินตรวจยาพิษแล้ว เหมือนจะกลัวว่าเข็มเล็กไปอาจตรวจไม่เจอเลยเปลี่ยนเป็นแท่งเงินรูปร่างเหมือนตะเกียบเอาไว้ตรวจยาพิษแทน แถมยังพกไว้ที่เอว  นางเอกโอโตเมะเกมกับตะเกียบเงินตรวจสอบยาพิษ เรื่องนี้ดูยังไงก็ไม่เข้ากัน  เกมเวอร์ชั่นใหม่ ดูท่า บั๊กจะเยอะ  &nbsp;  ซีริลส่งยิ้มที่แสนจะอบอุ่น ชนิดเปลี่ยนต้นฤดูหนาวให้กลายเป็นฤดูใบไม้ผลิได้ มาให้เธอก่อนจะไปที่ข้างสนาม ตอนนี้เธอนั่งอยู่คนเดียวและเริ่มเป็นเป้าสายตาของบรรดาแฟนคลับเจ้าชาย  ตั้งแต่หลังเอาน้ำราดนางพญางูเขียวในโรงอาหารครั้งนั้น กับปะฉะดะกับนางร้ายอื่นๆในงานเต้นรำประจำปีปีที่แล้ว ไม่มีแฟนคลับคนไหนยากเสี่ยงถูกสาดน้ำมาลองดีกับเรนิสอีก เธออยู่สงบสุขมานานอยู่เหมือนกัน แต่เหมือนแฟนคลับพวกนี้ความจำสั้น ไม่ก็มีแฟนคลับหน้าใหม่เข้ามา อยากกรี๊ดพ่อพระเอกลูกรักผู้ผลิตเกมนั่นก็ตามสบาย ขอแค่อย่ายุ่งกะเธอก็แล้วกัน แล้วนี่อะไร สายตาอำมหิตพวกนั้นที่มองจ้องมาที่เธอ  เฮ้อ...ขอถอนหายใจยาวๆหน่อย งานในฐานะนางร้ายคู่หมั้นเจ้าชายนี่เงินไม่ได้ ไม่มีค่าจ้าง แค่ได้ของขวัญตามเทศกาลเท่านั้น แถมความเสี่ยงสูง ไม่มีประกันชีวิต หลังทอดถอนใจเสร็จแล้ว เรนิสหยิบพัดราคาถูกขึ้นมากาง โบกเล็กน้อย หรี่ตาลงแล้วปรายตามองไปรอบๆด้วยสายตาอำมหิต คิดร้ายๆเข้าไว้ “พวกแกมันกระจอก พวกแกตายแน่” เรนิสคิดในจำซ้ำๆ ตามที่อาจารย์การแสดงเคยสอนเธอ หน้าตาเธอมันดูร้ายกาจอยู่แล้ว แค่เพิ่มรังสีอำมหิตเข้ามาก็ได้ละ  ได้ผล บรรดาแฟนคลับเจ้าชายต่างหลบสายตาเบือนหน้าหนีไปหมด ถือเป็นการสร้างกระแสไปในตัว สกิลนางร้ายช่างยอดเยี่ยมเสียจริง  ใครจะร้ายได้เท่านางร้ายหมายเลข 1 อย่างเธอ (เหรอ?)  นั่น นางพญางูเขียวก็มา เจ้าหล่อนนั่งอยู่อีกด้านหนึ่งของอัฒจันทร์ ด้านข้างมีเฌอร์นั่งอยู่ มากันครบเลย เรนิสเข้าโหมดสกิลนางร้ายอีกรอบ ยกพัดมาบังริมฝีปาก หรี่ตาจ้องไปยังสองคนนั่น ต่อไปคิดให้ร้าย “แกตายๆๆๆๆๆ” เรียบร้อย สองคนนั่นเบือนหน้าหนีไปทางอื่น&nbsp;   อีกครั้งที่นางร้ายอันดับหนึ่งชนะนางร้ายขาจรทั้งหลาย นางร้ายขาจร จะยุ่งอะไรกับรูทหายนะหมายเลข 1พ่อพระเอกนั่น ก็เชิญตามสบาย เธอจะไม่ยุ่ง   อย่าได้มายุ่งกะเธอเชียวนะ เดี๋ยวหาว่านางร้ายหมายเลข 1 ไม่เตือน...  &nbsp;  ซีริลดูดีไม่น้อยบนเวทีประลอง เขาชนะสบายๆไป 2 รอบแล้ว โดยไม่ต้องเรียกสัตว์เวทย์ แค่ใช้เวทย์สายฟ้าผ่าเปรี้ยงไปทีเดียว คู่ต่อสู้กลายเป็นตอตะโก ดีที่มีบาเรียลดความแรง ไม่งั้นอาจตายได้เลย  เวทย์แสงสายฟ้าของเจนนี่บนเวทีงานแสดงดนตรีถือว่ารุนแรง แต่เวทย์ของซีริลรุนแรงยิ่งกว่า  อันตรายจริงๆ   เธอควรไปซื้อสายล่อฟ้ามาติดตั้งไว้ที่ไหนไหม เผื่อเวลาเขาอยากใช้เวทย์นี่โจมตีเธอ เธอจะได้มีโอกาสรอด สายล่อฟ้านี่มีขายรึเปล่า?  &nbsp;  รอบที่ 3 เป็นรุ่นพี่ปี &nbsp;4 คนหนึ่งที่เรียกสัตว์เวทย์ได้ เขาเรียกสัตว์เวทย์ออกมาทันที เป็นหมาป่าสีเทา  หมาป่าสีเทา ถ้าปะทะมังกรดำ คงถูกกิน เรนิสคิดในใจ  คิดแล้วเศร้าใจ ถ้าสัตว์เวทย์ของเธอปะทะมังกรดำ คงไม่เหลือซากเหมือนกัน ผู้ผลิตเกมช่างไม่ยุติธรรม สัตว์เวทย์ของพระเอกหมายเลข 1 ล้ำเลิศกว่าคนอื่นมาก แล้วเธอจะเอาอะไรมาสู้กับเขาได้  ไม่เข้าใจ นางร้ายหมายเลข 1 น่าจะต้องมีอะไรที่ดูร้ายกาจและชั่วร้ายอย่างที่สุด สัตว์เวทย์ของเธอน่าจะเป็นไดโนเสาร์กินเนื้อที่ดุร้าย ไม่ก็หมีควายจอมพลัง หรือไม่ก็งูยักษ์3 หัว อะไรแบบนี้ถึงจะค่อยสูสีกับมังกรดำหน่อย  คิดแล้วท้อใจ ปิดเทอมนี้เอารายละเอียดเรื่องการซื้อเรือออกไปอาณาจักรโพ้นทะเลกลับมาพิจารณาอีกทีดีกว่า  &nbsp;  แต่ซีริลกลับไม่เรียกมังกรดำ เขาร่ายเวทย์แสงสายฟ้าอีกรอบ ฟ้าผ่าลงมา 2 ทีจบเกม ทั้งคนทั้งสัตว์เวทย์กลายเป็นตอตะโก  ไม่ยุติธรรมเลย เธออยากจะก่นด่าผู้ผลิตเกมถึงความอยุติธรรม ทำไมพระเอกลูกรักผู้ผลิตเกมถึงได้เรียกสายฟ้ามาพร้อมกัน 2 ทีได้ แค่ทีเดียวก็หนีแทบจะไม่ทันอยู่แล้ว แถมความเร็วในการร่ายเวทย์ของซีริลเร็วจนคู่ต่อสู้ร่ายเวทย์มาต้านไม่ทัน  ต้องเตรียมสายล่อฟ้าไว้กี่อันดีล่ะ   นี่ผ่านมา 3 รอบแล้ว เจ้าชายหมายเลข 1 คู่หมั้นรูปงามของเธอยังไม่มีอะไรสะกิดผิวเขาได้เลย ขณะที่คู่ต่อสู้ต่างตกอยู่ในสภาพยับเยินสุดขีด  &nbsp;  รอบรองชนะเลิศ เขาพบกับรุ่นพี่หญิง ปี 4 คนหนึ่ง หน้าตาน่ารักเหมือนกัน เธอส่งยิ้มเล็กน้อยให้ซีริล  ซีริลเปิดทางให้รุ่นพี่คนนั้นลงมือก่อน อ้า พึ่งจะมีใครได้เริ่มโจมตีคุณเจ้าชายแล้ว  รุ่นพี่คนนั้นใช้เวทย์ไฟเสกลูกไฟเป็นระลอกๆเข้าโจมตี ซีริลเสกลูกไฟแบบเดียวกันขึ้นมาต้าน รุ่นพี่คนนั้นเรียกสัตว์เวทย์ออกมา งูจงอางขนาดใหญ่  เฮ้อ เธออยากได้สัตว์เวทย์ความสามารถสูงๆแบบนั้นบ้าง  แต่งูนั่นก็คงอยู่ไม่ได้นานอีกนั่นแหละ แต่สัตว์เวทย์ถึงเดี้ยงไป พักฟื้นหน่อยเจ้าของก็เรียกกลับมาได้ไม่ได้ตายจริง   ซีริลหันมองมาทางเธอแล้วส่งยิ้ม เอ๋ เวลาอย่างนี้ยังมีอารมณ์อีก แต่เธอก็ส่งยิ้มกลับไปให้เขาตามมารยาท ตามแบบฉบับคู่หมั้นมารยาทงาม  เขาร่ายเวทย์ดาบไฟขึ้นมาฟาดไปที่งูนั่น เรียบร้อย สัตว์เวทย์นั่นสลายไป แต่นั่นมันดาบไฟแห่งสวรรค์ ลิขสิทธิ์ของเธอชัดๆ ซีริลเป็นถึงเจ้าชายอันดับ1 นิสัยเสียเหมือนน้องชายไม่มีผิด ราชวงศ์นี้มีต้นกำเนิดมาจากประเทศชอบก๊อปหรือไงถึงได้ก๊อปแล้วก๊อปอีก  แต่ว่าให้เธอไปเรียกเก็บค่าลิขสิทธิ์จากเจ้าชายอันดับ 1 น่ะนะ เธอยังไม่กล้าหรอก เรนิสถอนหายใจยาว...  สุดท้ายซีริลก็ชนะอีกครั้ง เข้าสู่รอบชิงชนะเลิศในตอนบ่าย  คู่ต่อสู้คนสุดท้าย ไม่ใช่ใครอื่น เพื่อนรักของเจ้าชาย พระเอกอันดับ 3 นายแวนซึ่งปากไม่มีหูรูด สมควรแล้วที่โดนเท ที่ท่านชายแวนรอดมาถึงรอบนี้ได้งั้นหรือ ก็เพราะปีนี้ไม่เจอคู่ต่อสู้หญิงเลย ทำให้ไม่มีใครใช้หน้าอกดันท่านชายหน้าหม้อนี่ตกเวทีไปได้  &nbsp;แวนเรียกสัตว์เวทย์ขึ้นมา เสียงเสือโคร่งคำรามดังก้อง ก่อนที่เขาจะร่ายเวทย์สร้างดาบหลายๆเล่มออกมาโจมตีทีเดียว แวนนับว่ามีความสามารถทางการต่อสู้ที่ไม่เลวเพียงแต่ที่ผ่านมานายนั่นชีกอเกินไปทำให้แพ้ผู้หญิงตลอด  ซีริลใช้เวทย์ไฟต้านเวทย์ดาบของแวนก่อนที่จะเรียกมังกรดำของเขาขึ้นมา  เจ้ามังกรตัวนั้นตัวเดียวก็กินพื้นที่ 1 ใน 4 ของเวทีเสียแล้ว เสือโคร่งกับมังกรเริ่มสู้กันอุตลุต ขณะที่แวนกับซีริลก็ร่ายเวทย์สลับกันโจมตีอย่างเมามัน  ซีริลร่ายเวทย์สายฟ้า ส่วนแวนร่ายเวทย์ธาตุน้ำมาต้าน ทั้งคู่ต่อสู้กันอย่างสูสี การต่อสู้ด้วยเวทย์ของทั้งสองดุเดือดขึ้นเรื่อยๆ ซีริลเรียกลูกไฟขนาดใหญ่มาโจมตีแวนซึ่งหลบได้ทันแต่กลับถูกเวทย์ดาบน้ำแข็งของซีริลกระหน่ำมา เขาโดนเวทย์ดาบน้ำแข็งบาดเจ็บเล็กน้อย  การต่อสู้เริ่มเห็นผลแพ้ชนะ ซีริลได้เปรียบอย่างชัดเจนและตอนนี้มังกรดำพ่นไฟออกมาใส่เสือโคร่งจนร่างของเสือโคร่งสลายไป  จากนั้นมังกรไฟหันมาโจมตีแวนซึ่งเสียเปรียบอยู่แล้ว เวทย์ไฟของเจ้ามังกรตัวร้ายนั่นซัดแวนกระเด็นไปชนขอบอัฒจันทร์อีกด้านหนึ่ง คาดว่าต้องพักฟื้นอยู่ในมือผู้เยียวยาอีกหลายวัน  นี่ขนาดเพื่อนรัก เจ้าชายหมายเลข 1 ยังเล่นงานได้รุนแรงขนาดนี้...  เรนิสต้องปัดฝุ่นโปรเจ็คซื้อเรือ และเดินหน้าหาซื้อสายล่อฟ้าอย่างจริงจังเสียที  &nbsp;  &nbsp;&nbsp;&nbsp; ในที่สุด ซีริลก็เป็นผู้ชนะงานประลอง เขาเดินมาที่เธอก่อนส่งยิ้มให้  &nbsp;&nbsp;&nbsp; หน้าที่คู่หมั้น ต้องทำอะไรบ้าง ประสบการณ์ด้านนี้ไม่ค่อยจะมีอยู่ด้วย หรือเธอจะต้องหาอาจารย์สอนวิชานี้ ทำยังไงไม่ให้คู่หมั้นโกรธแล้วคิดเล่นงานเธอ ลิลลี่จะสอนเธอได้ไหมเนี่ย  &nbsp;&nbsp;&nbsp; ในเมื่อเขาชนะมา ตามมารยาทต้องแสดงความยินดีกับเขาก่อน  &nbsp;&nbsp;&nbsp; “ยินดีด้วยค่ะ ที่ได้รางวัลชนะเลิศ” อย่างนี้น่าจะถูกต้อง  &nbsp;&nbsp;&nbsp; ซีริลนิ่งอึ้งไปเล็กน้อยก่อนที่จะยิ้มตอบกลับ   &nbsp;&nbsp;&nbsp; “ขอบคุณมากเรนิส การประลองเป็นยังไงบ้างในสายตาเธอ”  &nbsp;&nbsp;&nbsp; คำถามนี้ต้องตอบว่ายังไงนะ ดันไม่มีตัวเลือกให้คลิกแบบตอนเล่นเกม ถ้ามีตัวเลือกให้คลิกจะง่ายกว่านี้เยอะ  &nbsp;&nbsp;&nbsp; “ดีค่ะ ซีริลเก่งมากเลย” อย่างงี้ถูกต้องดีงามไหมเนี่ย  เขาส่งยิ้มอ่อนโยนกลับมา ก่อนใช้มือข้างหนึ่งลูบศีรษะเธอเบาๆ  แสดงว่าคำตอบข้อนี้ถูก รอดตัวไป เรนิสค่อยๆลอบถอนหายใจ  &nbsp;  ตกเย็น เรนิสกลับไปที่ห้อง ในห้องรับแขกของเธอมีคนนั่งรออยู่ ซิลบาสเตียนนั่งบนโซฟาของเธอแถมไขวห้างอย่างสบายใจ ยังดีที่นายนั่นไม่นั่งกระดิกเท้าด้วย  “นายปีศาจ นายมาทำอะไรที่นี่ แล้วนายผ่านประตูมาได้ยังไง” นี่นายปีศาจชักจะมากไปแล้วนะ เข้ามาห้องเธอโดยไม่ได้รับอนุญาต ว่าแต่ผ่านเวทย์รักษาความปลอดภัยเข้ามาได้ยังไง  “เทเลพอร์ทเข้ามา” ซิลบาสเตียนตอบเรียบๆ สีหน้าไม่แสดงอารมณ์  ธาตุมืด...นายนี่ชักจะเทพเกินไปแล้ว  “แล้วนายมาทำอะไรไม่ทราบ ไม่รู้หรือไงว่าการเข้าห้องเด็กผู้หญิงถือว่าไม่มีมารยาท” เรนิสกอดอกเชิดหน้าถาม   “ปกติฉันมีมารยาทอยู่แล้ว แต่คราวที่แล้วเธอพาฉันเข้าไปถึงในห้องนอน ไม่เห็นเธอจะถือสา” หนอย...นายปีศาจ นี่นายนั่นหาว่าเธอพาเขาเข้าห้องนอน หมายความว่ายังไง ถ้าคนอื่นมาได้ยินว่าเธอพานายปีศาจเข้าห้องนอน...ไม่อยากจะคิดเลย  แต่ว่าตรรกะนายนี่ประหลาดอยู่...ต่อว่าไปก็เท่านั้น คงไม่เข้าใจ  “ฉันเอาเงินรางวัลมาให้เธอ” เขาพูดต่อด้วยน้ำเสียงเย็นชา “อยู่ในกล่องวางไว้ให้บนโต๊ะนั่น”  เงินรางวัล ค่อยคุยกันรู้เรื่องหน่อย นายปีศาจดูช่างน่ารักขึ้นมาทันทีทันใด  “นายปีศาจ วันนี้นายน่ารักมากเลย” เรนิสส่งยิ้มหวาน หวานที่สุดเท่าที่จะทำได้ไปให้นายปีศาจ “ถ้าคราวหน้านายชนะอีก นายยกให้ฉันอีกก็ได้นะ ยินดีรับ”  ซิลบาสเตียนดูอึ้งไปเล็กน้อยก่อนที่เขาจะตัดบท “ยายแมวบ้า เธออย่าไปยิ้มแบบนี้ให้ใครอีกนะ มันน่าเกลียด” เขานิ่งสักพักก่อนจะพูดต่อ “แล้วอย่าไปขอเงินรางวัลจากใครสุ่มสี่สุ่มห้าอีกด้วย”  หลังจากเขาพูดจบ แสงเวทย์สีดำปรากฏขึ้นแล้วม้วนวนรอบตัวเขาก่อนที่จะหายไป ทั้งคนและแสงสีดำจากเวทย์  เรนิสยืนอึ้งอยู่ชั่วครู่ คำพูดนายปีศาจทำให้เธอรู้สึกประหลาดๆ เธอยิ้มได้น่าเกลียดขนาดนั้นเลยหรือไง เอาเถอะ นายปีศาจนั่นถือว่าตัวเองสวยนักนี่เลยเที่ยวว่าคนอื่นไปหมด ในสายตานายนั่นใครๆก็ขี้เหร่ทั้งนั้นแหละ เธอเดินไปเปิดกล่องที่วางบนโต๊ะ  &nbsp;  นายปีศาจเอาเงินรางวัลมาให้เธอจริงๆด้วย แล้ว เงินตั้ง 100 เหรียญทองได้มาโดยไม่ต้องออกแรง ดีจัง หรือคราวหน้าไม่ต้องลงประลองให้นายปีศาจลงแล้วเธอหน้าด้านไปขอเงินมาดื้อๆดี   &nbsp;แต่ทำไมรู้สึกเหมือนมันแปลกๆ เหมือนพ่อบ้านญี่ปุ่นวางเงินโบนัสประจำปีให้แม่บ้านอย่างนั้นเลย  เฮ้อ...เธอชักจะคิดฟุ้งซ่านไปใหญ่   ว่าแต่ “ขอเงินรางวัลจากใครสุ่มสี่สุ่มห้า” แปลว่าอะไร ก็นายปีศาจนั่นเสนอตัวก่อนว่าจะยกให้เธอเองไม่ใช่หรือไง  &nbsp;  Writer’s note:   โปรเจ็คปัจจุบันของเรนิส : หาซื้อเรือ และ หาซื้อสายล่อฟ้า  สิ่งไม่ควรทำ : ขอเงินรางวัลจากใครสุ่มสี่สุ่มห้า  

 </div> 
