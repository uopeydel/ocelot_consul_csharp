 <div style="word-wrap: normal;width:90%;">
			
				
    &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;   งานประลองครั้งนี้เจ้าชายอันดับ1 ประกาศศักดาด้วยการเป็นแชมป์เปี้ยนสำหรับปี 3-4 ซีริลสมกับเป็นพระเอกอันดับหนึ่งลูกรักของผู้ผลิตเกม เรนิสคิดตั้งแต่ตอนทำไกด์บุ๊คละว่าผู้ผลิตเกมลำเอียงอย่างชัดเจน ทุกอย่างของซีริลล้วนแต่ชั้นเลิศไม่ว่าจะหน้าตา พลังเวทย์ ธาตุที่มี แม้แต่สัตว์เวทย์ยังหรูหรากว่าคนอื่น  จำไม่ได้ว่าในเกม พระเอกลูกรักนี่ลงประลองไหม แต่ไม่ค่อยคุ้น  เรนิสสรุปได้เลยว่า ทั้งนี้เป็นเพราะเจนนี่ นางเอกคนสวยเข้ารูทที่เรนิสไม่เคยเล่น ทำให้เหตุการณ์มันเปลี่ยนไปจนไม่เหมือนรูททั้งหลายที่เธอทำไกด์เกม  เกมนี้ช่างมีความซับซ้อน สามารถแต่งกิ่งก้านออกมาได้ขนาดนี้ ผู้ผลิตเกมความสามารถสูงส่ง สามารถพลิกเกมไปมาได้หลายรูปแบบ  เรนิสเริ่มสงสัยเหมือนกันว่าทำไมอยู่ดีๆ ซีริลถึงออกมาลงงานประลองทั้งที่ผ่านมาไม่เคย หรือว่าจะเพื่อดึงดูดนางเอกให้ลงรูทตัวเอง  ถ้าเจนนี่ลงเอยกับซีริล ซีริลก็จะถอนหมั้น เรนิสได้กลับแคว้น ตราบใดที่ไม่ขวางความรักของทั้งคู่ ถือว่าดี แต่มีโอกาสถูกลอบสังหารเพื่อกำจัดอุปสรรค เนี่ยแหละปัญหา หรือว่าเรนิสควรจะไปบอกซิริลตรงๆว่ารักใครชอบใครบอกมาตรงๆ จะถอนหมั้นก็ไม่ว่า เธอรับได้หมด แต่ก็ไม่ดีอีก เขาจะหาว่าเธอกล่าวหาเขารึเปล่า   เฮ้อ อะไรก็ดูจะไม่เข้าท่าไปหมด  สรุปแล้วถ้าเจนนี่ลงรูทมิคาเอลดีและปลอดภัยที่สุดสำหรับเรนิสในตอนนี้ ซึ่งก็ดูแล้วไปได้สวยทีเดียว  สำหรับเรื่องซีริลเอาไว้ค่อยคิดละกัน  &nbsp;  กระดานข่าวตัวแสบช่วงนี้ไม่รู้ทำไมจ้องเล่นงานเบลล่า  ฉบับก่อนหน้านั้นเขียนว่า  “ประธานนักเรียนโรงเรียนเรา มีความชอบไม่ธรรมดา เหมือนปีที่แล้วจะชื่นชอบสาวงามทรงแบน ปีนี้ก็เช่นกัน ประธานนักเรียนน่าจะหาคู่ควงทรงไม่ต่างจากปีที่แล้ว จะเป็นใครนั้นให้ติดตามฉบับหน้า”  ฉบับล่าสุดเขียนมาว่า  “ใครจะเจ้าเสน่ห์ได้เหมือนเบลล่า บาร์ตัน เทพธิดาฤดูหนาวชั้นปีที่2 ของเรา ความสวยของเธอไม่เป็นรองใครถึงแม้จะแบบเป็นไม้กระดานแต่มีเสน่ห์จับใจ จะเห็นได้จากคู่ควงไปงานเต้นรำประจำปีปีนี้ของเธอก็เป็นประธานนักเรียนคนปัจจุบัน ผูกขาดตำแหน่งคู่ควงงานเต้นรำของประธานนักเรียนเสียจริง แล้วนี่เธอสลัดรักคู่รักร่างอ้วนคนเดิมไปหน้าตาเฉยได้อย่างไร ป่านนี้คู่รักเก่าเธอคงชอกช้ำน่าดู”  &nbsp;  ช่างตอกย้ำปมด้อยของเบลล่าเสียจริงๆ แถมยังตอกย้ำข่าวลือเบลล่ากับเธมม์ที่พึ่งสงบไปไม่นาน  นี่เป็นเหตุให้เบลล่าเพิ่มรางวัลนำจับเจ้ากระดานข่าวตัวแสบ ตอนนี้รางวัลน่าจะอยู่ที่ 15 เหรียญทอง เบลล่าวางแผนจะแช่แข็งเจ้ากระดานข่าวจอมจุ้นนี่สักหลายๆวัน  ที่จริงเรนิสก็อยากรู้ว่าเจ้ากระดานข่าวนี่คือใคร ไม่ใช่ว่าเธอมีความแค้นหรอกนะ เธอจะเอาข้อมูลมารับรางวัลนำจับ  ใช่แล้ว คู่ควงงานเต้นรำของเบลล่าปีนี้เป็นประธานนักเรียนปีล่าสุดเช่นกัน อย่างที่กระดานข่าวว่า  เหมือนเดิม เบลล่าบอกว่า ตามมารยาทแล้วไม่ควรปฏิเสธรุ่นพี่ปี 4 โดยเฉพาะอย่างยิ่งประธานนักเรียนคนปัจจุบัน...  อะไรจะเสน่ห์แรงขนาดนั้น  &nbsp;  วันหนึ่งเหมือนทุกวันที่โต๊ะอาหารสี่เหลี่ยมจตุรัสในโรงอาหาร โต๊ะที่เธอนั่ง นั่งได้ 4 คน นั่งกันคนละด้าน สมาชิกรับประทานอาหารเย็นมี เธอ ฝั่งตรงข้ามเป็นเบลล่า ซ้ายมือเป็นนายปีศาจ ขวามือเป็นเจ้าหญิงโฉมงามจอมอันธพาล เจ้าหญิงแอริล ซึ่งซิลบาสเตียนจัดแอริลอยู่ในกลุ่มไม่ใช่หญิงงามไปแล้ว หลังจากที่เขาใช้เกณฑ์ใหม่เอาหน้าตัวเองวัดว่าใครสวยใครไม่สวย  ช่างไม่ยุติธรรมเลย ถ้าใช้เกณฑ์นี้คงไม่มีใครเรียกว่าสวยแล้วล่ะ  ส่วนนายเธมม์น่ะหรือ กระเด็นออกไปตอนแอริลเดินมาใช้สายตากดดันให้นายนั่นลุกโดยใช้เหตุผลว่าไม่มีที่นั่ง  อันที่จริงโรงอาหารมีที่ว่างเยอะแยะ สงสัยแอริลอยากได้เพื่อนร่วมโต๊ะอาหาร ดูอบอุ่นดีมั้ง  &nbsp;  ระหว่างที่การรับประทานอาการดำเนินไปได้ครึ่งๆกลางๆ มีเด็กนักเรียนชายคนหนึ่งเดินเข้ามาที่โต๊ะ  “รุ่นพี่เรนิสครับ” นักเรียนชายใส่แว่น อ้อ จำได้แล้ว เด็กที่เคยมาขอเธอเป็นคู่ซ้อมแล้วยังไงไม่รู้ ซิลบาสเตียนมาเป็นคู่ซ้อมให้แทน โดนนายปีศาจอัดติดกำแพง รักษาอยู่เกือบเดือน คนที่เป็นคู่ต่อสู้งานประลองรอบแรกของเธอ ตัวประกอบประเภทคนมุงดูไม่มีบทในเกม ชื่ออะไรยังไม่รู้จักเลย  “ค่ะ” เธอหันไปตอบเรียบๆ ต้องดูมีมาดหน่อยในฐานะรุ่นพี่  “รุ่นพี่มีคนไปงานเต้นรำด้วยรึยังครับ” โห อย่าบอกนะว่าเด็กนี้คิดจะชวนเธอไปงานเต้นรำ ช่างกล้ามาก เป็นที่รู้กันหมดแหละว่าเธอต้องไปกับคู่หมั้น ถึงนายนี่จะไม่กลัวซีริล แต่เธอกลัว  “ฉันต้องไปกับคู่หมั้น” เธอตอบเรียบๆ ต้องหยิบสกิลนางร้ายมาใช้ไหม น่าจะไม่ เธอไม่มีประสบการณ์ปฏิเสธผู้ชายซะด้วยสิ  “อ้อ จริงด้วยสิครับ” เด็กแว่นนั่นหน้าสลดไปเล็กน้อย ก่อนจะพูดต่อว่า “ไม่เป็นไรครับ” คำว่าไม่เป็นไรน่าจะเป็นเธอมากกว่าที่พูดนะ เด็กนั่นหันหลังเดินออกไป  เหตุการณ์ที่ไม่มีใครคิดว่าจะเกิดขึ้น เหมือนมีลำแสงสีดำพุ่งผ่านเธอไป เด็กนั่นสะดุดขาตัวเองหกล้ม แล้วแก้วน้ำผลไม้ในมือแอริลปลิวไปตกบนหัวเด็กนั่นได้ยังไงก็ไม่รู้อีกเช่นกัน  “ขอโทษ มันหลุดมือ” แอริลยักไหล่พูด  “นายนั่นไม่กลัวได้กลับไปให้ผู้เยียวยารักษาอีกรอบหรือไง” เบลล่าพึมพำเบาๆ  ซิลบาสเตียนสบตาแอริลครู่หนึ่ง ก่อนที่ทั้งคู่จะก้มหน้าก้มตาจัดการกับอาหารในจาน  เธอเหลียวมองเพื่อนร่วมโต๊ะที่กลับเข้าสู่โหมดรับประทานอาหารเหมือนไม่มีอะไรเกิดขึ้น  &nbsp;  วันงานเต้นรำประจำปี งานจะมีในช่วงค่ำ เบลล่าชวนเรนิสมาดูชุดราตรีสำหรับใส่ เบลล่าเตรียมชุดกระโปรงสุ่มแบบที่นิยมประดับลูกไม้สีชมพูอ่อนๆ อันที่จริงเรนิสไม่ค่อยมีหัวด้านนี้หรอกนะ ให้มาดูก็มา ขนาดชุดตัวเองยังให้แอนนาจัดไว้ให้เลย  เบลล่าพายามลองเครื่องประดับนั่นนี่แล้วให้เธอเลือกว่าอันไหนสวย เรนิสก็สุ่มๆเลือกไป เธอแยกไม่ออกนี่นา  เสียงกระดิ่งที่ประตูห้องดังขึ้น เบลล่ามีแขกมา  “ยังไม่ถึงเวลานัดเลย รุ่นพี่ไม่น่ามาเร็ว” เบลล่าพูดพลางเดินไปเปิดประตู  หน้าประตูมีเธมม์ยืนอยู่ ใบหน้าเธมม์ดูแดงระเรื่อเล็กน้อย  “เธมม์ นายมาทำไมเนี่ย” เบลล่าถามขึ้น  “เอ่อ คือว่า มีคนเขามาตามหาเธอเบลล่า” เธมม์พูดอย่างดูเขินอาย “พอดีฉันไปเจอเขาที่ห้องพักอาจารย์เลยอาสาพามาพบเธอ” ก่อนจะขยับออกด้านข้างให้เห็นร่างบางที่เธมม์บังไว้จนมิด  คนที่เธมม์ยืนบังมิด เป็นหญิงสาวสวยจัด ใบหน้ารูปไข่ได้ส่วน คิ้วสวยโก่ง ดวงตาสีเงินกลมเป็นประกาย แก้มแดงเล็กน้อยแบบธรรมชาติ จมูกปากล้วนได้รูปพอดิบพอดีไม่มีที่ติ เส้นผมสีเงินถักเปียเดี่ยวยาวไว้ด้านหลัง เธอสวมชุดสีฟ้าอมเขียวพริ้ว รูปร่างสมส่วน ไม่มีส่วนไหนมากเกินไปหรือน้อยเกินไป  หญิงสาวสวยค่อยๆเดินเข้ามาในห้องก่อนส่งรอยยิ้มหวานเย้ายวนออกมา ท่วงท่าการเดินดูสง่างามแบบชนชั้นสูงขณะเดียวกันก็มีความอ่อนพริ้วดูมีเสน่ห์รุนแรงอย่างบอกไม่ถูก  สวยมาก ... สง่างาม ไร้ที่ติ ...นี่มัน เอลซ่า ตัวจริง จากเรื่อง Frozen ชัดๆเลย ขนาดเรนิสเป็นผู้หญิงยังตกตะลึงมอง  Let it go....Let it go....  &nbsp;  เบลล่าตกตะลึงชั่วครู่ก่อนจะอุทานขึ้นมา  “พี่หญิง มาได้อย่างไรคะ”  อ้อ เอลซ่าที่เห็น ก็คือ เบียทริกซ์ พี่สาวของเบลล่านี่เอง ที่บอกว่าไปอยู่ที่อาณาจักรไอซ์  เบลล่าที่ว่าสวยมากแล้ว เบียทริกซ์ยังสวยกว่าอีก แถมบุคลิกท่วงท่าช่างไร้จุดตำหนิ  เบียทริกซ์ยิ้มบางๆก่อนจะตอบว่า “พี่แวะมาหา เพราะว่าสัปดาห์หน้าจะกลับอาณาจักรไอซ์แล้ว ปีหน้าพี่จะรับตำแหน่งเป็นเจ้าหญิงรัชทายาท คงจะไม่ได้มีโอกาสได้มาที่อาณาจักรฟานส์อีก เลยเข้ามาเมืองหลวงเป็นครั้งสุดท้าย แล้วก็เลยจะมารับเธอกลับไปพร้อมกันเลยด้วย”  เบลล่ายิ้มก่อนวิ่งมาสวมกอด “พี่หญิงยอดเยี่ยมที่สุด”  เบียทริกซ์ยิ้มอย่างอ่อนโยนก่อนมองมาที่เรนิส  “อ้อ พี่หญิง ที่เรนิส เทรลิส” เบลล่าแนะนำ “ลูกสาวท่านน้า”  “น้องหญิงเรนิส ยินดีที่ได้รู้จัก” เบียทริกซ์พูดยิ้มๆ  คำว่าน้องหญิงเรนิสดังก้องอยู่ในศีรษะกลวงๆของเรนิส เธอรู้สึกว่าเป็นผู้ดีชนชั้นสูงขึ้นมาทันตาหลังจากได้รับการยกระดับเป็นน้องหญิงของเบียทริกซ์  อันที่จริงเธอก็เป็นชนชั้นสูงอยู่แล้วนะ แต่ตอนนี้รู้สึกเลิศหรูขึ้นไปอีก  “พี่หญิงเบียทริกซ์ ยินดีที่ได้รู้จักค่ะ” เรนิสตอบรับคำทักนั้น รู้สึกปลาบปลื้มใจราวกับได้กระทบไหล่ดารา นี่เอลซ่าภาคโลกเวทย์มนตร์เชียวนะ  เบียทริกซ์ยิ้มให้เรนิส ก่อนจะร่ายเวทย์สร้างสร้อยคอจากผลึกหิมะขึ้นมาเส้นหนึ่ง  “เพื่อเป็นของขวัญที่เรารู้จักกัน น้องหญิง พี่ให้” เธอส่งสร้อยคอเส้นนั้นให้เรนิส  เรนิสรับมาก่อนจะกล่าวขอบคุณ สร้อยเส้นนั้นเป็นผลึกหิมะที่สวยงามเรียงเป็นเส้น ให้ความรู้สึกเย็นเวลาจับแต่ไม่ถึงกับหนาวยะเยือก  “ไม่ต้องกังวล เรนิส มันจะไม่ละลาย” เสียงหวานๆของเบียทริกซ์พูดต่อมา  “พี่หญิง หากมันไม่ละลายแสดงว่าเป็นเวทย์ชั้นสูง พี่หญิงเป็นนักเวทย์ชั้นสูงแล้วหรือคะ เบลล่าถามอย่างตื่นเต้น  เบียทริกซ์ไม่พูดอะไร แต่ยิ้มแล้วพยักหน้าเบาๆ  คนอะไร ช่างสมบูรณ์แบบ ไม่ว่าจะความสวย ไม่ว่าจะท่าที ไม่ว่าจะความสามารถ เพอร์เฟ็คที่สุด  &nbsp;  เบลล่าบอกเบียทริกซ์ว่าคืนนี้ทางโรงเรียนจัดงานเต้นรำ เธอชวนเบียทริกซ์ไปร่วมด้วยโดยจะให้เป็นแขกของประธานนักเรียนแทนเธอ  เบียทริกซ์ปฏิเสธยิ้มๆ “ไม่ได้หรอกเบลล่า ไม่งั้นเธอต้องไปงานคนเดียวสิ”  “พี่หญิง แต่งานมีวันนี้ เราจะหาคนที่ยังไม่มีคู่ควงได้ยากหน่อย” เบลล่าแย้ง  “นั่นสิ นอกจากเธมม์แล้วจะมีใครยังไม่มีคู่ควงอีกล่ะ” เรนิสรำพึงเบาๆ  &nbsp;  “เธมม์ เธอมีคู่ควงไปงานเต้นรำรึยัง” เอลซ่า ไม่ใช่ หมายถึงเบียทริกซ์หันไปหาเธมม์  “ยังเลยครับ” เธมม์ก้มหน้าตอบ ใบหน้าอ้วนๆของนายเธมม์เป็นสีแดงก่ำขึ้นมา  เรนิสพอเข้าใจอยู่หรอก ถึงแม้เธมม์จะมีภูมิต้านทานต่อหญิงงามเนื่องจากตกเป็นลูกไล่ของเรนิสตั้งแต่เด็ก และต้องคลุกคลีกับเด็กสาวหน้าตาสะสวยนิสัยไม่ดีอย่างวีราเนส รวมถึงเด็กสาวสวยอย่างเบลล่า อ้อ แล้วก็หน้าสวยๆเกินผู้หญิงของนายปีศาจ ที่ตอนนี้สำหรับนายนั่นแล้วผู้หญิงทุกคนล้วนแต่ขี้เหร่   แต่เข้าใจได้ว่าความงามของเบียทริกซ์ช่างเหนือชั้นกว่านั้น  “งั้นเธอคิดจะชวนฉันไปงานเต้นรำบ้างไหม” เบียทริกซ์ถามยิ้มๆ หากเอลซ่าโลกเวทย์มนตร์เสกปราสาทน้ำแข็งได้ รอยยิ้มนี้ก็สามารถหลอมละลายปราสาทน้ำแข็งได้ในพริบตา เรียกได้เลยว่ารอยยิ้มล่มปราสาทน้ำแข็ง (แผลงมาจากรอยยิ้มล่มเมือง)  เบลล่าอ้าปากค้างจนยัดแอปเปิ้ลเข้าไปได้ทั้งลูก  เธมม์กระมิดกระเมี้ยนเล็กน้อย ก่อนจะถามว่า “เบียทริกซ์ ไปงานเต้นรำด้วยกันไหมครับ”  นายหมู นายจะกระมิดกระเมี้ยนไปทำไมไม่ทราบ โชค 30 ชั้น นายหมูยิ่งกว่าถูกหวยรางวัลที่ 1 อีก  เบียทริกซ์หัวเราะเบาๆ เสียงหัวเราะเธอช่างเหมือนกระดิ่ง ใสและกังวาน “ได้สิคะ”  เรนิสได้ยินเบลล่าพึมพำเบาๆ “ไม่จริง ไม่จริง เรื่องนี้ไม่จริง พี่หญิงจะไปงานเต้นรำกับนายเธมม์ พี่หญิงที่สมบูรณ์แบบไร้ที่ติ จะไปงานกับนายเธมม์”  ดูท่าเบลล่าจะรับไม่ได้...  &nbsp;  ดังนั้น ปีนี้ เธมม์ จึงมีคู่ควงงานเต้นรำ ที่เรียกได้ว่าเป็นคนที่มีคู่ควงงานเต้นรำสวยที่สุดในโรงเรียน  น่าจะหาแครอทสักอันมาเสียบที่จมูก  มันจะเข้ากับบรรยากาศมากเลย  เอลซ่า และ โอลาฟ   แต่รู้สึกว่าเธมม์จะตัวใหญ่กว่าโอลาฟมาก...  คุณอยากจะสร้างตุ๊กตาหิมะไหมคะ... Do you want to build a snowman?  &nbsp;  Writer’s note : ไม่รู้ว่า Frozen เป็นการ์ตูนเรื่องโปรดของใครบ้าง แต่ไรท์ไม่แคร์หรอกนะ จะเอามายำซะอย่างใครจะทำไม โบกพัด เชิดหน้า เปิดโหมดนางร้ายชั้นสูง  อ้อ คู่ควงงานเต้นรำลูกเธมม์ของหม่ามี้ จะธรรมดาได้ยังไง ต้องระดับนางเอกการ์ตูนยอดนิยม  #อย่ามาว่าไรท์ลำเอียง   #ไรท์ยุติธรรมเสมอ  ใครจะลงเรือใครไรท์ไม่สนใจ   ใครคือซีริล?   ใครคือจอมมาร?  มิคาเอล อองตัวร์ แวน อเล็กซิส พระเอกพ่อค้า พระเอกรูทลับ ก็งั้นๆแหละ ไม่สำคัญอะไร  ส่วนแอริลเหรอ ไปไกลๆเลย  #ลูกเธมม์ของหม่ามี้ดีที่สุด  

 </div> 
