 <div style="word-wrap: normal;width:90%;">  	เขาเคยเป็นจอมมารผู้ยิ่งใหญ่ ในชาติภพเดิม เข้าขึ้นครองบัลลังก์จอมมารตอนอายุ 250 ปีพอดี เผ่าปีศาจอย่างเขามีอายุยืนยาว บางทีอยู่ได้ถึงพันปีเลยทีเดียว&nbsp;ชีวิตที่ยาวนานของเขาช่างน่าเบื่อ หลังครองบัลลังก์ได้ 400 ปีเศษ ตอนอายุเขา 666 ปี เขาเริ่มออกมาท่องเที่ยวพร้อมสมุนปีศาจของเขา&nbsp;ดินแดนปีศาจก็มอบหมายให้ทายาทดูแลไป&nbsp;เขาและกองทัพปีศาจราว 200 นายเดินทางท่องเที่ยวหลายปี จึงเริ่มเข้าสู่แดนมนุษย์&nbsp;ความจริงแล้วความตั้งใจเดิมคือแค่มาเที่ยว แต่ทุกเมืองที่เดินทางผ่านเหล่ามนุษย์ต่างขอมาสวามิภักดิ์ มอบของมีค่าให้&nbsp;เมื่อให้มาเขาก็รับไว้ ก็ไม่มีอะไรเสียหายนี่นา	สุดท้ายแล้วเขาก็เดินทางมาถึงบริเวณที่มีภูเขาไฟปะทุเป็นระยะๆ รอบอาณาเขตมีบ่อน้ำพุร้อนน่าสบาย&nbsp;เขาชอบแช่น้ำพุร้อนอยู่แล้วจึงสร้างวังตากอากาศขึ้นที่นี่ เหล่ามนุษย์ทั้งหลายที่อยู่รอบๆต่างส่งของกำนัลมาให้&nbsp;อืม ให้มาก็รับอีกนั้นแหละ&nbsp;หลายปีผ่านไปที่เขาปักหลักอยู่ที่นี่พอเริ่มเบื่อ เหล่ามนุษย์ที่มาสวามิภักดิ์ก็หางานให้เขาทำ มีคนมาร้องเรียนว่าอาณาจักรข้างเคียงรุกราน ขอความช่วยเหลือ เมื่อมอบของกำนัลให้ทุกปีๆ ถึงแม้จะเป็นเศษขยะที่เขาไม่ได้ใช้ก็เหอะ ก็เหมือนกับเป็นลูกสมุน สัตว์เลี้ยง อะไรก็ตามสำหรับเขาล่ะนะ เมื่อถูกคนนอกรังแก จอมมารผู้ยิ่งใหญ่อย่างเขาจะปล่อยให้สัตว์เลี้ยงโดนรังแกก็กระไรอยู่ อย่างน้อยช่วงนี้นอกจากแช่น้ำร้อนแล้วก็ไม่มีอะไรทำ&nbsp;เขาจึงขี่มังกรดำพาหนะคู่ใจ นำนายทัพ 10 นายพร้อมกับสมุนปีศาจอีก 200นายบุกไปถล่มอาณาจักรที่มารังแกสมุนมนุษย์ผู้อ่อนแอของเขา&nbsp;แค่ใช้เวทย์กระจอกนิดเดียว มันก็พังหมดทั้งเมืองแล้ว เหล่าปีศาจทั้งหลายต่างไม่ได้ออกแรงเท่าที่ควร&nbsp;หลังจากนั้นเขาได้งานอดิเรกใหม่ รับถล่มดินแดนต่างๆ ขึ้นกับว่าใครชิงฟ้องก่อนว่าโดนรังแก&nbsp;หลังจากนั้นดินแดนมนุษย์ต่างอยู่ในความสงบทุกอาณาจักรต่างส่งของขวัญมาให้เขา บางครั้งเป็นหินที่มีประกายระยิบระยับ ที่พวกมนุษย์เรียกว่าเพชรพลอย พวกเงิน ทอง ขยะทั้งนั้น ไม่รู้จะเอาไว้ทำอะไร จานชามยังมีประโยชน์เสียกว่า อย่างน้อยเอาไว้ใส่อาหาร แต่ให้มาเขาก็เก็บไว้ เอามากองๆกันไว้ทั้งๆที่เขาก็ไม่รู้ว่าควรทำอย่างไรกับมันดีสมุนปีศาจของเขาใช้เพชรพลอยเงินทองไม่เป็นอีกเช่นกัน…มีแต่มนุษย์เท่านั้นที่เห็นว่าเป็นของดีเหล่าปีศาจต่างออกไปช่วยดูแลกิจการเมืองมนุษย์ ทีนี้เขาเริ่มได้ของกำนัลใหม่ พวกราชามนุษย์โง่เขลาทั้งหลายต่างส่งเจ้าหญิง หญิงสาวที่พวกเขาบอกว่าหน้าตาสวยงาม มาให้เขา&nbsp;ไม่เข้าใจเลย เขาไม่ได้มีรสนิยมชอบกินเนื้อมนุษย์ จะไปกินเจ้าหญิงพวกนี้ทำไม พอจะไล่พวกนางกลับ หลังจากจ้องมองใบหน้าพอดูได้ของเขาแล้ว พวกนางต่างไม่ยอมกลับ&nbsp;เขามีหน้าตาคล้ายมนุษย์อยู่เพียงแต่มีเขาที่ศีรษะที่บ่งบอกว่าเป็นปีศาจ เส้นผมสีดำและดวงตาสีแดงบรรดาผู้หญิงยืนยันจะขอรับใช้เขานี่แหละ อืม…ก็ดีเหมือนกัน ตอนนี้เขามีบ้านตากอากาศที่สร้างเป็นทั้งวังและหอคอยเพิ่มในเมืองต่างๆที่ราชาเชื้อเชิญเขามาอยู่ หลังจากที่อาศัยในเมืองมนุษย์มา 100 ปีเศษ เขาให้บรรดาเจ้าหญิง และหญิงสาว เหล่านั้นทำงานเป็นสาวใช้ ทำอาหารและทำความสะอาดบรรดาบ้านตากอากาศของเขาตามเมืองต่างๆ	ความจริงแล้วชีวิตน่าเบื่อของเขาควรจะดำเนินต่อไปอย่างนี้อีกหลายร้อยปีจนเขาหมดอายุขัยนั่นแหละ&nbsp;ใครจะรู้ว่าเขาและสมุนมีงานอดิเรกใหม่ เริ่มมีชายหนุ่มหน้าตาดี มาท้าสู้กับลูกสมุนปีศาจของเขาเพื่อให้ปล่อยตัวบรรดาเจ้าหญิงและหญิงสาวที่ถูกจับมา&nbsp;เดี๋ยวนะ ใครจับใครมา พวกนี้ต่างมาเอง ไล่ก็ไม่ไป พวกเจ้าหญิงแล้วก็หญิงที่พวกเขาเรียกว่าหญิงงามพวกนี้ ทำความสะอาดก็ไม่ได้เรื่อง สู้พวกปีศาจที่เป็นสาวใช้ก็ไม่ได้ ทำอาหารก็ไม่อร่อย เขาก็ไม่ได้อยากเก็บไว้หรอก&nbsp;บอกแล้วว่า…ไล่ไม่ไปเองพวกมนุษย์ที่มาท้าสู้ต่างเรียกตัวเองว่าผู้กล้า แต่เอาเหอะ เผ่าปีศาจอย่างพวกเขารักการต่อสู้อยู่แล้ว ช่วงนี้ไม่มีอะไรทำเสียด้วย&nbsp;แต่ต่อมาเหตุการณ์เริ่มบานปลาย งานอดิเรกเล็กน้อยเกิดเป็นงานหลักไปเสีย&nbsp;เผ่าปีศาจและบรรดามนุษย์ผู้กล้าผลัดกันฆ่ากันตาย ผู้กล้าเมื่อตายไปก็มีคนใหม่มา&nbsp;บรรดาเจ้าหญิงและสาวงามทั้งหลายต่างลุ้นให้ผู้กล้าช่วยตัวเองออกไป แต่ต่อให้พวกผู้กล้าไม่มา พวกนางก็ไม่ได้ถูกจับขังไว้ สามารถออกไปได้ทุกเมื่ออยู่แล้วทำไมไม่ออกไปเอง ต้องรอให้คนมาช่วย&nbsp;จนบัดนี้จอมมารยังไม่เข้าใจ พวกมนุษย์คิดอะไรกันแน่ ปริศนานี้เขาไขไม่ออกจริงๆ	บรรดาผู้กล้าทั้งหลายต่างตายกันง่ายเสียจริง เขาจับตาดูในกระจกมนตราของเขาเพื่อดูการต่อสู้กับผู้กล้าและเหล่าสมุนปีศาจของเขา&nbsp;อืม อย่างน้อยมันก็แก้เบื่อและน่าสนใจกว่าการแช่น้ำร้อนนิดหน่อย ในที่สุดเขาก็พบคนหนึ่งที่น่าสนใจ&nbsp;ผู้กล้าที่ดูหน้าตาดีทีเดียว ผมสีทอง ดวงตาสีทอง เขาช่วยเจ้าหญิงไปได้หลายคนแล้ว ฆ่าสมุนปีศาจของเขาไปได้หลายตนและสามารถสังหารนายทัพปีศาจของเขาไปอีก 3 นาย นับว่าเก่งทีเดียว ถือเป็นคู่ต่อสู้ที่น่าสนใจคนแรกในรอบหลายร้อยปีของเขา	จอมมารตัดสินใจไปประจำอยู่ที่หอคอยปีศาจแห่งหนึ่งก่อนเข้าเขตแดนของวังปีศาจของเขา ในที่สุดผู้กล้าก็บุกเข้ามา เสียงเจ้าหญิงประจำหอคอยกรีดร้องเหมือนนางตัดสินใจไม่ได้ว่าจะอยู่กับจอมมารต่อ หรือจะไปกับผู้กล้าดี นางจะเลือกเชียร์ใคร นางน่าหนวกหูทีเดียว	“พวกท่านจะสู้กันเพื่อข้าหรือ หากใครบาดเจ็บล้มตาย ข้าคงเสียใจมาก”&nbsp;ใครสู้กับใครเพื่อใคร ไม่เข้าใจ เขาแค่เบื่ออยากออกกำลังกาย ไม่ได้สู้เพื่อใครสักหน่อยเขาใช้เวทย้ายเจ้าหญิงออกไปขังไว้ไกลๆ ไม่ได้อยากเก็บนางไว้หรอกนะ รำคาญเสียงกรีดร้องของนาง ถ้าสู้เสร็จเขาคิดว่าจะขับไล่นางไปอย่างจริงจังเสียที&nbsp;	การต่อสู้ระหว่างจอมมารกับผู้กล้า เป็นการต่อสู้ที่ใช้เวทย์รวมถึงอาวุธประชิด จอมมารใช้ทั้งเวทย์ไฟและอาวุธแห่งโลกมืดที่สามารถระเบิดและลดทอนค่าพลังชีวิตได้ ผู้กล้าใช้วงแหวนดาบเวทแห่งไฟ ตอบโต้หลายครั้ง&nbsp;ค่าพลังชีวิตของจอมมารลดลงเช่นกัน จอมมารใช้การแบ่งร่างเป็น 10 ร่างโดยใช้ธาตุมืด และทุกร่างต่างใช้ดาบโจมตีผู้กล้า ผู้กล้าใช้เวทลมพายุหมุนตอบโต้พัดพาร่างย่อยของเขาหายไป 2 ร่าง แต่ร่างที่เหลือกำลังบุกต่อสู้ฟาดฟัน ผู้กล้าอยู่ในจุดที่เสียเปรียบ ทันใดนั้นมีจุดเทเลพอร์ทขึ้น ผู้กล้าหายไป มันหนีไปแล้ว........&nbsp;	แม่ง ขี้โกง	จอมมารหัวเสียมาก เขากำลังจะชนะกำจัดผู้กล้าไปได้ แต่มันกลับหนีไป&nbsp;หลังจากการพักฟื้นอีก 2-3 เดือน ผู้กล้าสมควรตายคนเดิมก็กลับมาใหม่ มาท้าสู้กับเขาใหม่ คราวนี้เขาส่งลูกสมุนไปจัดการตัดกำลังมันก่อน แล้วถึงต่อสู้ด้วยตัวเอง สุดท้ายขณะที่เขาร่ายอักขระเพื่อส่งเวททำลายล้างขั้นรุนแรงใส่ผู้กล้าที่อ่อนแรง มันเทเลพอร์ทหนีไปอีกแล้ว เขาร่ายเวทเก้อแม่ง มันโกงอีกแล้ว	จอมมารยังคงรอต่อไป คราวนี้ผ่านไปอีก 2 เดือน ผู้กล้าคนเดิมกลับมาที่หอคอยใหม่ คราวนี้มันเก่งขึ้น มีอาวุธที่รุนแรงขึ้น ใช้เวทได้รุนแรงขึ้น เขาถูกโจมตีด้วยเวทลมปราบมารเป็นดาบเวทลมที่โจมตีถึง 50 ครั้งพร้อมกัน คราวนี้เขาตอบโต้ด้วยเวทไฟทำลายล้าง และถูกโจมตีกลับมาด้วยเวทน้ำแข็ง พวกเขาผลัดกันต่อสู้ต่อไป เหมือนผู้กล้าจะเตรียมตัวมาดี เขาถึงกับมียาเพิ่มพลังเวทและพลังชีวิตตลอดเวลาจนพลังไม่ลดลงเลยแม้จะถูกโจมตีเท่าไหร่ก็ตาม&nbsp;ในที่สุดจอมมารก็อ่อนแรง ทำยังไงได้ จอมมารไม่มีน้ำยาเพิ่มพลังเวทหรือพลังชีวิตเลยนี่นา เมื่อเขาเริ่มเสียเปรียบ พลังเวทใกล้หมด ผู้กล้าเริ่มร่ายเวทสายฟ้าใส่เขาติดต่อกัน เขาตัดสินใจท่าไม้ตาย ..............เทเลพอร์ทหนี	ในเมื่อมันเคยโกงเขาก่อน เขาก็โกงมันได้เช่นกัน	ทีใครทีมัน…	หลังจากนั้นเขากลับมาตั้งหลักที่ปราสาทกลางดงภูเขาไฟลาวา สั่งลูกสมุนทั้งหลายไปหาน้ำยาเพิ่มพลังเวทมาสะสมไว้ให้มากที่สุด คราวนี้ถ้าผู้กล้ามันบุกมาอีกเขาจะดื่มให้หมดเลย ให้มันรู้ไปว่าน้ำยาเพิ่มพลังเวทใครจะหมดก่อน	ในเดือนถัดมา ผู้กล้าก็บุกมาถึงปราสาทของเขา พวกลูกกสมุนกระจอกและนายทัพไม่ได้ความของเขายันผู้กล้าคนนี้ไว้ไม่อยู่ ถูกต้องล่ะ ของเล่นใหม่ของเขา หากฝีมือกระจอกจะเป็นของเล่นเขาได้ยังไงนับว่าใช้ได้ ทุกครั้งที่กลับมา ฝีมือผู้กล้าดูจะดีขึ้นเรื่อยๆ&nbsp;จอมมารและผู้กล้าสู้กันอีกครั้งท่ามกลางภูเขาไฟ คราวนี้เขาได้เปรียบมากเนื่องจากสามารถดึงเอาไฟและลาวาจากภูเขาแห่งนี้มาโจมตีผู้หล้าได้ นอกจากนี้ยังมีน้ำยาเพิ่มพลังที่สะสมไว้อีกหลายลัง&nbsp;ยังไงเขาก็จะไม่แพ้ เพียงแต่ต้องระวังไม่ให้มันหนีอีกไม่จริง ผู้กล้าน่าตายนั่น มันเทเลพอร์ทหนีไปอีกแล้ว	และในเดือนถัดมา ผู้กล้าหน้าด้านนั่นก็กลับมาอีก แล้วมันก็หนีไปอีกถึง 3 ครั้งด้วยกัน ทุกครั้งฝีมือมันจะดีขึ้นเรื่อยๆ ก็ดีไม่น่าเบื่อ&nbsp;คราวนี้เขาลงทุนซื้อสนามเวทที่ป้องกันการเทเลพอร์ทไว้ไม่ให้มันหนีไปอีก&nbsp;เขาจ่ายด้วยเจ้าก้อนเพชรถึง 3 หีบใหญ่ทีเดียวเพื่อแลกกับสนามเวทอันนี้ เขาเพิ่งจะรู้ว่าก้อนเพชรพวกนั้นใช้ทำอะไร…ที่แท้ ใช้ซื้อของมีค่าได้นี่เอง นับว่าสะสมไว้ไม่เสียเปล่าทีนี้แหละ มันหนีไม่ได้แน่ๆ&nbsp;ความเจ็บปวดหลายครั้งของเขาที่ถูกมันโกงด้วยการเทเลพอร์ทหนีจะได้รับการเยียวยาคราวนี้แน่นอน	ผู้กล้ากลับมาอีกตามคาด คราวนี้มันเก่งขึ้นมาก การใช้เวทและอาวุธรุนแรงขึ้นกว่าเดิน แถมมีอาวุธพิเศษเพิ่ม แต่นั่นไม่ทำให้เขากลัวหรอก แค่มนุษย์อ่อนแอตนหนึ่งจะมาสู้จอมมารอย่างเขาได้อย่างไร&nbsp;ตอนนี้เขาถูกโจมตีด้วยดาบเวทลมที่โจมดีพร้อมกันเพิ่มถึง70ครั้ง พลังชีวิตเขาถึงขั้นลดฮวบฮาบ เขาใช้เวทเรียกลาวาจากภูเขาไฟมาโจมตีผู้กล้า ผู้กล้ากระโดดหลบไปและตอบโต้ด้วยเวทลมหมุนอีกที เขาหลบโดนแฉลบไปเล็กน้อย ตามด้วยการใช้เวทสายฟ้าโจมตีติดกันถึง 8 ครั้ง พลังชีวิตเขาเหลือน้อยแล้ว ขณะกำลังคิดจะเติมด้วยน้ำยา ผู้กล้าโผล่มาจากไหนไม่รู้เข้าประชิดตัวพร้อมดาบ นั่นเวทดาบไฟแห่งสวรรค์ เขาร่ายเวทเทเลเพอร์ททันที อย่างน้อยหลบไปตั้งหลักที่ไหนก่อนแต่ไม่ไป เขาลืมไป เขาติดตั้งสนามเวทป้องกันเทเลพอร์ท&nbsp;ขณะกำลังงงว่าจะทำอะไรต่อ ผู้กล้าใช้เวทดาบไฟแห่งสรรค์เสียบเข้าที่อกด้านซ้าย อืม ความเจ็บปวดรุนแรงครั้งแรกในรอบเกือบแปดร้อยปีของเขา ใช่ เขาเคยโดนโจมตี เคยบาดเจ็บ แต่ไม่รุนแรงขนาดนี้ พลังชีวิตเขาลดฮวบลงจนหมดและสติที่กำลังหลุดลอยไป&nbsp;ในที่สุดเขาก็ตายจนได้ เอาเหอะ ชีวิตมันก็น่าเบื่อมากอยู่แล้ว เสียดายแค่เขายังไม่เคยชนะเจ้ามนุษย์ขี้โกงคนนี้ได้ซะที ภาพผู้กล้าที่เขามองเห็นค่อยๆเลือนหายเหลือเพียงความมืดเท่านั้น	ตอนเขาอายุได้ 8 ขวบ มีคนพาเขาไปยังวิหารแห่งเทพ เขาได้ยินคนบอกว่า วันนี้เป็นการประเมินพลังเวทและธาตุของเขา เขาเอื้อมมือไปสัมผัสลูกแก้วขนาดใหญ่ สีของลูกแก้วค่อยๆเปลี่ยนไป มีสีแดง เปลี่ยนเป็นสีฟ้า เขาเริ่มตาลายสายตาพร่ามัว เขาได้ยินเสียงพูดงึมงัม มีเสียงอุทานด้วยความตกใจจากคนรอบข้าง เขาไม่รู้ว่าเกิดอะไรขึ้นแต่รู้ว่ารอบข้างมีแต่ความมืด หลังจากนั้นเขาก็หมดสติไป	ในช่วงที่หลับไป ความทรงจำเมื่อครั้งเป็นจอมมารค่อยๆไหลผ่านเขา เหมือนการประเมินพลังเวทครั้งนี้เป็นการปลุกความทรงจำเดิมรวมทั้งจิตวิญญาณภพดิมของเขาขึ้นมา&nbsp;เขาหลับไม่รู้ว่านานท่าไหร่ แต่เมื่อตื่นขึ้นมา เขาเดินโซเซไปที่กระจก ใช่แล้วจอมมารอย่างเขามองไปที่เงาที่กระจก เป็นเด็กน้อยหน้าตาน่ารักคนหนึ่ง&nbsp;นี่จอมมารอย่างเขาฝันไปรึเหล่า จอมมารที่น่าเกรงขามอย่างเขากลายเป็นเด็กไปได้อย่างไร ตอนนี้เขาเป็นเด็ก 8 ขวบที่เพิ่งเริ่มจะใช้พลังเวทได้เท่านั้น	หลังจากที่เขาได้ความทรงจำจอมมารกลับคืน เขาต้องพบกับเรื่องน่าเศร้าใจอย่างยิ่ง&nbsp;ตอนนี้จอมมารผู้ยิ่งใหญ่อย่างเขานอกจากจะถูกผู้กล้าฆ่าตายอย่างเหลือเชื่อเพราะเทเลพอร์ทหนีไม่ได้จากสนามเวทที่ตัวเองซื้อมา&nbsp;	เขามาเกิดเป็นมนุษย์เด็กน้อยคนหนึ่ง พลังเวทอยู่แค่ขั้นพื้นฐานเท่านั้นเพราะเพิ่งจะอายุ 8 ปีอืม เผ่าปีศาจดั้งเดิมพอเดินได้ก็ใช้พลังได้แล้ว พลังทุกอย่างของเขาขั้นต่ำเตี้ยเทียบไม่ได้กับชาติก่อน เขาพยายามเค้นความทรงจำชาตินี้ดูว่ามีความเป็นไปได้ไหมที่เขาจะเป็นผู้กล้าไปต่อสู้หรือเป็นปีศาจไปสู้กับผู้กล้าก็ได้ จากการเค้นความจำพบว่าไม่มีข้อมูล ที่แห่งนี้ไม่มีผู้กล้าและไม่มีปีศาจ ผู้กล้าและปีศาจมีแค่ในนิทานเท่านั้น&nbsp;เขาพยายามหลอกถามคนรอบข้างเกี่ยวกับภารกิจช่วยเจ้าหญิงหรือหญิงงาม ไม่มีอีกเช่นกัน ไม่มีหญิงงามให้ช่วย...&nbsp;น่าเศร้าใจ เป็นโลกที่น่าเบื่อ ดินแดนที่น่าเฉาตาย ไม่มีสงคราม ไม่มีการต่อสู้ ไม่มีการช่วยหญิงงาม ไม่มีปีศาจ มีแต่เกมการเมือง เล่นเกมในราชสำนัก การค้าขาย สวดมนต์ในวิหาร&nbsp;อะไรกันเนี่ย…เขาขอไปเกิดโลกอื่นได้ไหม&nbsp;เอาเถอะ ได้ยินว่าอย่างน้อยก็มีสนามประลองให้ต่อสู้แต่ต้องโตกว่านี้ก่อน ตอนนี้สิ่งที่จอมมารอย่างเขาทำได้คือหาทางฟื้นพลังเวทเดิมสมัยเป็นจอมมาร อย่างน้อยให้ได้ 1 ใน 10 ส่วนเดิมก็ถือว่าดีหนักหนาแล้ว&nbsp;จอมมารเกิดใหม่ผู้น่าสงสาร จึงต้องมีชีวิตต่อไปในร่างเด็กมนุษย์น้อยน่าอนาถต่อไป&nbsp;ไรท์เตอร์โน๊ต: &nbsp;กำลังงง อันนี้มาผิดเรื่องรึเปล่า จอมมาร ท่านเชิญป้ายหน้าเลย&nbsp;ต้องเข้าใจ สิ่งที่จอมมารสู้ผู้กล้าไม่ได้คือความสามารถในการชิ่งหนี และ ความขี้โกง  
 </div> 
