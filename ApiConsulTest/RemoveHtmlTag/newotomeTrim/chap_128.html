 <div style="word-wrap: normal;width:90%;">
			
				
    &nbsp;  คำเตือน: บทนี้...ท่านอาจต้องเปลี่ยนมุมมองเกี่ยวกับซินเดอเรลล่าบ้างเล็กน้อย  ถึง...รีดบางท่าน ที่ท่านร้องขอฉากเต้นรำ ไรท์ไม่สามารถออกให้ท่านได้เนื่องจากการผลิตเสร็จสิ้นไปก่อนแล้ว เอาว่าทำใจหน่อยนะ แม้แต่มือยังไม่ได้จับเลย  &nbsp;  &nbsp;&nbsp;&nbsp; ชุดไปงานของเรนิสถูกเตรียมไว้ตั้งแต่ต้นเดือน เลดี้มาร์ธาเป็นคนจัดเตรียมให้หมด ปีนี้เป็นชุดลูกไม้ยาวกระโปรงสีแดงเป็นชั้นๆ รูปแบบเป็นสุ่มฟูฟ่องตามความนิยมของชนชั้นสูง รองเท้าสีแดงส้นสูงเข้าชุดกัน รอบนี้เครื่องประดับมีแค่ต่างหูเล็กๆคู่หนึ่ง  เรนิสถอนหายใจ เธอไม่ชอบสีแดงเพราะมันดูเด่นเกินไป แต่ช่างเหอะ คนไม่มีหัวด้านแฟชั่นอย่างเธอ ใครจัดอะไรมาให้ก็ใส่ๆไปละกัน  เธอต้องไปงานกับคู่หมั้น กฏพื้นฐานอยู่แล้ว  เขามีของขวัญมาให้เธออีกแล้ว เป็นหวีสับประดับพลอยสีแดง เอ๋ ช่วงนี้พระเอกลูกรักผู้ผลิตเกมมีหุ้นในร้านค้าเครื่องประดับหรือยังไง ถึงได้มีของขวัญมาให้ตลอด   ก็ดี อะไรที่ขายได้ เธอชอบหมดแหละ  ว่าแต่ เขามีสายสืบรึเปล่านะ ถึงรู้ว่าเธอจะใส่ชุดสีอะไรไปงาน  ไม่แน่ ทั้งเลดี้มาร์ธา ทั้งแอนนาสาวใช้ของเธอ ต่างชื่นชอบเขาทั้งนั้น   ไม่น่าแปลกใจอะไร สาวๆทั่วอาณาจักรล้วนแต่ปลื้มและชื่นชมเจ้าชายอันดับ 1 อย่างซีริลทั้งนั้นแหละ  ซีริลส่งยิ้มให้เธอก่อนยื่นมือมาให้ รอยยิ้มเขาเหมือนทุกที ดูอบอุ่นสมเป็นพระเอก “เรนิสสวยมากเลยวันนี้” เธอส่งมือให้เขารับก่อนเดินเข้างานรูปประกอบขอยืมจาก wallpaperhi.com   ซิลบาสเตียนและวีราเนสยืนอยู่คู่กันในงาน พอเห็นพวกเธอวีราเนสดึงกึ่งลากแขนนายปีศาจเข้ามาก่อนที่จะเอ่ยคำทักทายซีริลโดยไม่เห็นว่าเรนิสมีตัวตน  ไม่น่าเชื่อ ปีนี้นายปีศาจมางานกับคู่หมั้น ซิลบาสเตียนใส่ชุดออกงานสำหรับผู้ชายเรียบๆ เสื้อคลุมธรรมดาไม่หรูหรา หน้าตาเย็นชาแววตามีความไม่สบอารมณ์อย่างที่สุด วีราเนส เจ้าหล่อนปีนี้สวยเป็นพิเศษ วีราเนสสวมชุดสีชมพูเป็นลูกไม้เช่นกัน เครื่องประดับจัดมาเต็มไม่ว่าจะสร้อยคอเพชรระย้า ต่างหูเพชรคู่ใหญ่ สีชมพูทำให้วีราเนสดูอ่อนหวานกว่าทุกครั้งที่เธอมักจะสวมสีแดงหรือน้ำตาลแดง   “ทำไมปีนี้นายมา” เรนิสกระซิบ  “แม่สั่ง” เขากระซิบตอบกลับด้วยน้ำเสียงหงุดหงิด “ยายนั่นไปฟ้องแม่ว่าฉันไม่ยอมมางานเต้นรำ”  อ้อ เข้าใจแล้ว แม่สั่งนี่เอง  งานเต้นรำเริ่มไปอย่างเรื่อยๆ เบลล่าเต้นรำกับประธานนักเรียนคนล่าสุด ส่วนเรนิสก็เต้นรำกับเจ้าชายอันดับหนึ่ง สำหรับนายปีศาจงั้นหรือ หึๆ  “ฉันรับปากมางานเต้นรำกับเธอไม่ได้แปลว่าฉันจะเต้นรำกับเธอ” ซิลบาสเตียนพูดกับวีราเนสด้วยเสียงเย็นชา “เดี๋ยวถ้าเบื่อฉันก็จะเดินกลับ เธออยากเต้นรำกับใครก็ไป”  บางทีเธอก็รู้สึกสงสารวีราเนสบ้างเหมือนกัน พอมีนายปีศาจสวมร่าง จากเจ้าชายที่ใจดีอ่อนโยนชอบช่วยคนกลายเป็นนายปีศาจแสนเย็นชา  คิดอีกแง่ก็ดีเหมือนกัน...เดี๋ยววีราเนสจะต้องมาวอแวกับซีริล เธอจะได้หาข้ออ้างปลีกตัว การปั้นหน้าเป็นคู่หมั้นสูงศักดิ์เลิศหรูของเขาตลอดเวลาบางทีมันก็เมื่อยเหมือนกัน ขอเธอพักบ้าง  เป็นดังคาด ถ้าแทงพนันคงได้เงินมาเป็นกอง อ้อ ไม่ใช่ การพนันเป็นสิ่งไม่ดี (?) หลังจบเพลงแรก วีราเนสก็ทำสายตาน่าสงสาร พูดทำนองตัดพ้อว่าซิลบาสเตียนไม่ยอมเต้นรำกับเธอ สุดท้าย เจ้าชายหมายเลขหนึ่ง สุภาพบุรษผู้อ่อนโยนต้องรับหน้าที่ปลอบประโลมจิตใจของคู่หมั้นน้องชาย ส่วนตัวการงั้นหรือ นายปีศาจหายไปไหนไม่รู้ น่าจะกลับไปแล้ว  &nbsp;  แอริลมาตั้งแต่ตอนไหนไม่รู้ และมาจากทางไหนก็ไม่รู้เหมือนกันอยู่ดีๆก็เข้ามาซบเธอ  “เรนิส วันนี้เรนิสสวยที่สุดเลย” เสียงแอริลฟังแล้วอ่อนหวานอย่างที่สุด แอริลเข้ามาเกาะแขนเรนิสอย่างออดอ้อน  แอริลวันนี้ดูแปลกตา ค่อยดูเหมือนเจ้าหญิงหน่อย ชุดกระโปรงสุ่มสีฟ้า ดูน่ารักอ่อนหวาน  ก่อนที่เรนิสจะพูดอะไรกลับ มีเสียงฮือฮาดังมาจากที่ประตูห้องโถง สายตาทุกคู่จับจ้องไปที่จุดนั้น   เธมม์กับเบียทริกซ์เดินเข้ามาในงาน  เบียทริกซ์ไม่ได้เปลี่ยนชุดด้วยซ้ำ เธอมาในชุดเดิมชุดกระโปรงสีฟ้าอมเขียวพริ้วของเธอ  ทุกคนต่างสนใจคู่นั้นแล้วเริ่มมีคนหลายคนเข้าไปทักทาย  เธมม์กลายเป็นจุดสนใจในทันที  &nbsp;  แอริลหันไปมองเธมม์และเบียทริกซ์ที่ถูกนักเรียนชายหลายคนรุมล้อม  “แม่เจ้า ใครวะ โคตรสวยเลย” แอริลอุทาน “แม่ง..น่าเ-ดชิบหาย”  พระเจ้า...นี่มันคำอุทานของเจ้าหญิงหรือนี่   น้ำลายของแอริลหยดลงจากมุมปาก เอิ่ม เสียภาพพจน์เจ้าหญิงอย่างที่สุด ขอถอนคำพูดเมื่อกี้ที่ว่าวันนี้แอริลดูเหมือนเจ้าหญิงมาหน่อย  นี่ต้องเป็นเกม magic world and miracle girl เวอร์ชั่นใหม่ที่เปลี่ยนนางร้ายหมายเลข 3 จากนางร้ายเหวี่ยงวีนมาตรฐานเป็นนางร้ายอันธพาลแถมหยาบคาย ไร้ซึ่งความเป็นผู้หญิงแล้วก็เหมือนจะดูชีกอด้วย เรนิสว่าเธอเองไม่ได้เป็นกุลสตรีอะไรเลย แต่พอเทียบกับแอริลแล้วเธอดูดีขึ้นมาทันตา  อยากให้เลดี้มาร์ธาได้เจอแอริล ต่อไปจะได้เลิกจ้ำจี้จำไชเรื่องมารยาทชนชั้นสูงซะที  ให้เลดี้มาร์ธาได้เห็นว่าเจ้าหญิงเทรนใหม่ต้องเป็นเช่นนี้...แต่ไม่ดี เลดี้มาร์ธาอาจจะหัวใจล้มเหลวเฉียบพลันไปเลยก็ได้  &nbsp;  ผู้ผลิตเกมช่างสุดยอด นี่เป็นเวอร์ชั่นอัพเกรดแน่นอน อะไรๆถึงได้ไม่เหมือนที่เธอเคยเล่น ไม่ว่าจะฉากใหม่ที่ไม่มีในเวอร์ชั่นเก่า ไม่ก็บั๊กเยอะ แอริลเวอร์ชั่นนี้น่าจะเป็นบั๊ก  แอริลเลิกสนใจเรนิสแล้วเดินไปรุมคู่ของเธมม์กับเบียทริกซ์แทน งานนี้เธมม์คงเป็นที่อิจฉาของนักเรียนชายทั้งโรงเรียน  &nbsp;  &nbsp;  เรนิสหันกลับไป เธอชนกับเสาต้นหนึ่ง อ๊ะ ไม่ใช่ ผู้ชายสูงล่ำบึกคนหนึ่งที่ดูจะหล่อเหลาเอาการอยู่   “ขอโทษครับ” เขาพูดยิ้มๆ มีลักยิ้มที่แก้ม 2 ข้างด้วย  นั่นมัน...นายกระจอก เอ้ย...ไม่ใช่ เจ้าชายอองตัวร์ มาได้ไงเนี่ย หรือว่าเป็นคู่ควงงานเต้นรำของแอริล  &nbsp;  ก่อนที่เขาจะมองเธอเต็มตา ใบหน้าเขาเปลี่ยนเป็นตกใจ ดวงตาเบิกโพลง “เธอ...เจน...” &nbsp;เขาเอื้อมมือมาคว้าข้อมือเธอไว้  ซวยแล้ว ซวยที่สุด ทำยังไงดี  ท่าไม้ตายแต่ดั้งเดิม...หนีไปตั้งหลักก่อน  เรนิสสะบัดข้อมือให้หลุดก่อนออกตัววิ่ง  “เดี๋ยว รอก่อน” เธอได้ยินเสียงอองตัวร์ไล่หลังมา  ขอยืมสกิลเสือชีต้าร์ของเธมม์ใช้ก่อน โชคดีมีคนในงานมากมายทำให้เธอสับหลีกมุดหลบเจ้าชายออกจากห้องโถงก่อน ถ้าเป็นที่โล่งๆ เธอหนีไม่ทันแน่ ก่อนที่จะวิ่งลงบันไดไป   ตอนนี้แค่ 10 โมงช่วงกลางคืน ทำไมรู้สึกเหมือนเป็นนางซินเดอเรลล่าวิ่งหนีเจ้าชายตอนเที่ยงคืนเลย  เธอเข้าใจแล้วว่าทำไมซินเดอเรลล่าถึงทำรองเท้าแก้วหล่น  ก็เจ้ารองเท้ามีส้นนี่สิ มันวิ่งลำบาก  ความจริงแล้วซินเดอเรลล่าอาจไม่ได้ทำรองเท้าหล่นหรอกนะ เจ้าหล่อนอาจจะถอดทิ้งไว้เอง ไม่ว่าจะเพื่ออ่อยเจ้าชายเหมือนทำผ้าเช็ดหน้าหล่นให้เจ้าชายมาเก็บ หรือว่าถอดโยนทิ้งจะได้วิ่งสบายขึ้นก็เหอะ  รองเท้านางซินทั้งส้นสูงทั้งทำจากแก้ว เวลาวิ่งคงลำบาก แถมทำให้เกิดเสียงแก๊งๆ เจ้าชายอาจตามเสียงมาถูก เลวร้ายสุดคือเพราะมันเป็นแก้วนี่แหละ ส้นมันอาจจะแตกตอนวิ่งกลายเป็นลิ่มแล้วทำให้เสียหลักสะดุดล้ม ตอนวิ่งหนีเจ้าชาย ซินเดอเรลล่าต้องถอดโยนเองแน่ๆ ไม่ได้ทำหล่นแบบที่เค้าเขียนๆไว้หรอก  ตามเวปไซด์เตือนภัยทั้งหลายเค้าก็บอกอยู่ ถ้าจะวิ่งหนีผู้ร้ายให้ถอดรองเท้าส้นสูงทิ้ง การวิ่งหนีเจ้าชายก็สมควรใช้หลักการเดียวกัน  คิดเสร็จแล้ว เรนิสตัดสินใจถอดรองเท้าส้นสูงทั้ง 2 ข้าง แล้วโยนทิ้งไว้ในพุ่มไม้ก่อน พรุ่งนี้ว่างๆค่อยมาเก็บ ก่อนจะวิ่งเท้าเปล่ากลับหอพักไป ทำไมไม่ถือไปด้วยงั้นเหรอ มือไม่ว่าง ต้องถลกชายกระโปรงวิ่ง ไม่งั้นอาจสะดุดชายกระโปรงตัวเองหัวฟาดได้  &nbsp;  ในห้องพัก เรนิสนั่งบนโซฟาในห้องรับแขก เธอยังอยู่ในชุดกระโปรงฟูฟ่องสีแดงตัวเดิมที่ใส่ไปงาน  แย่จริง เธอไม่ได้บอกลาแม้กระทั่งคู่หมั้น พรุ่งนี้ต้องหาคำแก้ตัวคำโกหกดีๆไปบอกเขา ถ้าจำเป็นก็แถต่อละกัน...เฮ้อ...  การวิ่งเท้าเปล่าช่างไม่ดีกับสุขภาพเท้าเอาเสียเลย เรนิสแช่เท้าในถังน้ำที่เต็มไปด้วยน้ำอุ่นครู่ใหญ่ ก่อนจะค่อยๆเช็ด แล้วนวดเท้า   พรุ่งนี้ต้องกลับไปเก็บรองเท้าแต่เช้า ก่อนที่รถม้าของตระกูลจะมารับ ต้องเช้ามากๆด้วย ถ้าสายเกินไปอาจจะเจอกับเจ้าชายนายกระจอกนั่นได้  รองเท้าคู่นั้นราคาไม่น่าจะถูก ของที่เลดี้มาร์ธาหามาให้ ไม่มีชิ้นไหนถูกๆอยู่แล้ว โยนทิ้งไปน่าเสียดาย  เสียงนาฬิกาลูกตุ้มในห้องรับแขกตีบอกเวลาเที่ยงคืน เวลาผ่านไปเร็วจัง  บรรยากาศในห้องรับแขกเธอเริ่มเปลี่ยนไป มีเทเลพอร์ทเข้ามา  ลำแสงสีดำม้วนเป็นวงก่อนปรากฏร่างของนายปีศาจที่เอามือไขว้หลังไว้  นายนี่ ช่างไม่มีมารยาทเอาเสียเลย ดึกดื่นป่านนี้ยังเข้าห้องผู้หญิง แล้วนี่อะไร ห้องพักเธอไม่ใช่ห้องน้ำสาธารณะนะ บทจะมาก็มา บทจะไปก็ไป ไม่ต้องขออนุญาตก่อน  “นายปีศาจ ดึกดื่นป่านนี้ นายมาทำอะไร” เรนิสตวัดเสียง   ซิลบาสเตียนยื่นมือที่ไขว้หลังออกมา รองเท้าสีแดงคู่นั้นของเธอ เขาชูมันขึ้นมา รองเท้าที่เธอโยนทิ้งไว้ตอนวิ่งหนีเจ้าชาย เขาใช้นิ้วมือ 2นิ้วห้อยรองเท้าคู่นั้นของเธอไว้  “เก็บรองเท้าได้เลยเอามาคืน” ซิลบาสเตียนพูดด้วยเสียงเย็นชา “ฉันเคยคิดว่าเธอแค่มีความคิดประหลาดๆไปบ้าง แต่ไม่คิดว่าจะแปลกขนาดนี้ เธอชอบเดินเท้าเปล่าแล้วถอดรองเท้าทิ้งไว้เรี่ยราดงั้นเหรอ”  นายปีศาจ จะเข้าใจอะไรผิดไปใหญ่แล้ว ใครจะบ้าได้ขนาดนั้น  “ฉันเจอคนรู้จักเก่า พอดีไม่อยากเจอ เลยวิ่งหนี แล้วรองเท้านี่ใส่แล้ววิ่งไม่ถนัดเลยถอดทิ้งไปก่อน”  “นี่เธอไปก่อเรื่องที่ไหนไว้อีก” เขาปรายตามองเธออย่างดูถูก  “แถวๆชายแดนน่ะ นายอย่าพูดถึงมันอีกเลย” เรนิสตัดบท เธอขี้เกียจกุเรื่องโกหกขึ้นมาเพิ่ม “ว่าแต่นายเจอรองเท้าฉันได้ยังไง”  ซิลบาสเตียนเงียบไป เขาไม่ได้ตอบ  ช่างเถอะ ไม่อยากตอบก็ไม่ต้องตอบ   เก็บรองเท้าได้ ตอนนี้เที่ยงคืน นายปีศาจช่างไม่ธรรมดา ไปหารองเท้าเจอในที่มืดๆได้ยังไง อย่าบอกนะว่าเจ้าชายลำดับที่ 2 ของอาณาจักรมีรสนิยมชอบงมของในที่มืดๆ   ว่าแต่นายปีศาจก็เป็นเจ้าชายเหมือนกันไม่ใช่หรือ  “นายปีศาจจ๋า นายใส่รองเท้าให้ฉันหน่อยสิ” เธออยากมีโมเม้นท์เป็นซินเดอเรลล่ามั่ง มีเจ้าชายมาสวมรองเท้าให้ เธอนึกขำๆแต่นายปีศาจคงไม่ใส่ให้เธอหรอก  เขาเลิกคิ้วมองเธออย่างดูถูกก่อนยกใช้มือขวายกรองเท้าคู่นั้นของเธอขึ้นมาชูอีกรอบ  “ยายแมวโง่ นอกจากเธอจะโง่ทิ้งรองเท้าไว้เรี่ยราดแล้ว สมองเธอยังเสื่อมขนาดจำวิธีใส่รองเท้าไม่ได้อีกหรือไง โง่จริงๆเลย”  นายปีศาจ ไม่สวมให้ก็ไม่สวมสิ ทำไมต้องด่าเธอด้วย  &nbsp;  เธอขมวดคิ้วอย่างไม่สบอารมณ์ นายปีศาจเดินมาอยู่ตรงหน้าเธอเมื่อไหร่ก็ไม่รู้ เขาคุกเข่าลงข้างหนึ่งก่อนใช้มือประคองเท้าเธอขึ้นมาสวมรองเท้าให้ทีละข้าง  ใบหน้าเธอร้อนฉ่า ศีรษะเธอขาวโพลงไปหมด ไม่น่าเชื่อ แค่นายปีศาจใส่รองเท้าให้ก็ทำให้เธอตกอยู่ในอิทธิพลเวทย์ธาตุมืดของเขาแล้ว ธาตุมืดช่างทำได้หลายอย่างเสียจริง  เธอตกอยู่ในภวังค์ ก่อนที่จะรู้สึกถึงบรรยากาศที่เปลี่ยนไป นายปีศาจใช้เทเลพอร์ทด้วยธาตุมืด ภาพเขาตรงหน้าค่อยๆหายไป เธอได้ยินเสียงเขากระซิบเบาๆ  “ใส่ให้เสร็จแล้ว คราวหลังอย่าถอดรองเท้าทิ้งเรี่ยราดแล้วก็หัดใส่รองเท้าเองด้วยล่ะ คนอื่นเขาจะได้ไม่ต้องเดือดร้อน”  ไม่รู้ทำไม เสียงกระซิบเบาๆของเขาดังก้องให้หัวเธอซ้ำๆไปมา   ฟิลลิ่งการเป็นซินเดอเลลร่า เป็นอย่างนี้นี่เอง  &nbsp;    

 </div> 
