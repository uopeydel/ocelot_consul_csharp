 <div style="word-wrap: normal;width:90%;">
			
				
    &nbsp;  งานเต้นรำประจำปีเป็นอย่างไรบ้าง เรนิสไม่รับรู้ รู้แต่ว่าเธอไม่เจออองตัวร์อีก แล้วก็ไม่แน่ใจด้วยว่าอองตัวร์จะรู้หรือไม่ว่าเธอเป็นใคร  เอาเป็นว่าหนีกลับก่อน หากวันหน้าเจอกันอีกค่อยหาวิธีแก้ปัญหาไป  &nbsp;  &nbsp;  เรนิสกลับถึงคฤหาสถ์ได้หลายวันแล้ว ปิดเทอมนี้เธมม์ต้องเรียนพิเศษวิชาเวทย์พื้นฐานและต้องพยายามเพิ่มการฝึกเวทย์เพื่อให้เข้าระดับกลางให้เร็วที่สุด เอาเป็นว่าภายในปีการศึกษาหน้าจะต้องเข้าระดับกลางให้ได้  แต่สำหรับเรนิส ทางโรงเรียนแจ้งมาว่า อาจารย์วิชาปรุงยาต้องการให้เธอเรียนเพิ่มเติมช่วงปิดเทอมด้วย  พูดง่ายๆ ต้องเรียนพิเศษนี่แหละ  เรนิสถอนหายใจด้วยความเหนื่อยหน่าย ปิดเทอมรอบนี้ไม่ได้ไปเที่ยวซะแล้ว ต้องเรียน เธอถอนหายใจอีกหลายๆครั้ง ชาตินี้เธอคงเอาดีด้านวิชาปรุงยาไม่ได้  ผลงานชิ้นโบว์แดงของเธอน่ะหรือ ปรุงยาลดไข้ ได้ยาปลูกขน เอ้ย ผม ที่ทำเงินให้เธอเป็นกอบเป็นกำนั่นไง  สรุปเรียนก็เรียน อาจารย์ปรุงยาท่านเดิมต้องปลีกตัวจากการผลิตยาปลูกผมมาสอนการปรุงยาและสมุนไพรให้เธออย่างเสียไม่ได้ แล้วเขาก็ค้นพบว่า 2 ปีที่ผ่านมาเธอยังคงเสกสมุนไพรได้ผิด ไม่เปลี่ยนจากเดิม...   เรนิสไม่รู้จะสงสารอาจารย์หรือสงสารตัวเองดี  ล่าสุดเธอปรุงยาช่วยย่อยให้เจ้าหนูเฟอร์บี้ที่ตอนนี้เป็นเปลี่ยนจากหนูลองยาหนุ่มเป็นหนูสูงวัยแก่ชราได้ที่แล้ว ผลที่ได้น่ะหรือ การย่อยดีเกินไป เจ้าหนูลองยาที่น่าสงสารท้องเสียติดต่อกันหลายวัน เรนิสถอนใจ ไม่รู้เธอจะทำให้หนูชราตัวนี้กลับบ้านเก่าก่อนเวลารึเปล่า  แต่ก็ดี ยาระบายที่ดัดแปลง(เพี้ยน)มาจากยาช่วยย่อยโดยไม่ตั้งใจ กลายเป็นสินค้าตัวใหม่ของเธอ ในโลกเวทย์มนตร์ต้องมีคนท้องผูกบ้างล่ะน่า  ได้เวลาหาเงินหาทองกัน...  &nbsp;  เรนิสได้รับจดหมายเวทย์จากซีริล  “เรนิส”ที่รัก  สบายดีหรือไม่ ช่วงก่อนงานปีใหม่ช่วยเดินทางล่วงหน้าก่อนงานสักหลายวันได้ไหม ฉันอยากพบ  รักษาสุขภาพด้วยและเดินทางโดยสวัสดิภาพ  คิดถึงเสมอ   “ซีริล”  &nbsp;  คำว่าให้มาถึงก่อนหลายวัน หลายวันนั่นคือกี่วัน เอาว่ามากกว่า 2คือหลายใช่ไหม งั้นไปก่อนกำหนดเดิม 3 วันก็ละกัน  เธอตอบจดหมายไปสั้นๆแต่ได้ใจความ  “เจ้าชายซีริล  ไว้พบกันเพคะ  เรนิส”  &nbsp;  เวลาว่างจากการเรียนพิเศษ เป็นช่วงนาทีทองของการหาเงิน ช่วงนี้ไม่มีสินค้าใหม่ๆออกมา รายได้ไม่เพิ่ม ต้องหาอะไรกระตุ้นยอดขายให้รายได้ไหลมาเทมาบ้าง ยิ่งช่วงใกล้ปีใหม่ด้วย  กิจการโรงแรมไปได้เรื่อยๆ ไม่มีอะไรใหม่   เธอต้องหาของใหม่มาขายอีก  เรนิสคิดทำปากกาเวทย์ขาย เอาแบบพิเศษคือเปลี่ยนสีได้ หมึกที่ใช้ทำปากกาเวทย์ต้องสดัดจากไม้พิเศษ สีดำใช้ชนิดหนึ่ง สีน้ำเงินใช้อีกชนิดหนึ่ง  เธอออกแบบปากกาให้มีปุ่มกดเปลี่ยนสี หลักการง่ายๆแบบปากกา 2 ไส้ 4 ไส้ ทั่วไปที่เธอใช้ชาติที่แล้ว นี่พลิกแพลงเป็นปากกาเวทย์ ใส่แค่ 2 สีพอแล้ว แล้วให้ช่างออกแบบให้มีลวดลายสวยงาม ขายแพงกว่าปกติหน่อย ปกติปากกาเวทย์ชั้นเยี่ยมราคาประมาณ 2-3 เหรียญทอง เธอก็ขายสัก 4 เหรียญทอง เอาว่าของมีแบรนด์  &nbsp;  เรนิสนั่งในห้องทำงาน เธอหยิบปากกาเวทย์รุ่นใหม่ที่ช่างของเธอทำส่งมาให้ ด้ามนี้เป็นด้ามที่ทำขึ้นพิเศษ เธอกะทำไว้ให้ซีริล เป็นปากกาที่ทำจากทองคำ ปุ่มกดปากกาด้านบนระดับด้วยไพลินสีน้ำเงินน้ำทะเล ด้ามจับประดับเพชรขนาดเล็กๆอีก 2 เม็ด ดูแล้วเหมาะกับเจ้าชายอันดับหนึ่งอยู่มาก  เรนิสยิ้มบางๆก่อนวางปากกากลับลงไปในกล่อง เดี๋ยวพอมอบปากกาด้ามนี้ให้เป็นของขวัญเจ้าชายซีริล หลังจากนั้นก็ปล่อยข่าวลือว่า ปากการุ่นนี้เป็นของขวัญที่คู่หมั้นถวายให้เจ้าชายอันดับหนึ่งเนื่องในโอกาสปีใหม่ เจ้าปากกาธรรมดาที่ขายในร้านก็จะขายดีเป็นเทน้ำเทท่า แน่นอนโดยเฉพาะสีน้ำเงิน ว่าแล้วแจ้งไปที่ร้านให้ขายสีน้ำเงินแพงกว่าสีอื่นสัก 50 เหรียญเงินน่าจะดี  หรือว่าปล่อยข่าวลือไปก่อนเลยว่าเธอจะให้ปากกาเวทย์เป็นของขวัญปีใหม่ซีริล เผื่อใครยังไม่ได้ซื้อของขวัญปีใหม่ จะได้ตัดสินใจได้ ดีจริงๆแผนนี้ ดีงามมาก  การตลาดแบบนี้ได้ผลเสมอ เธอใช้ต่อเนื่องมาหลายปีแล้ว  แล้วก็ให้คนออกแบบรุ่นที่มีพลอยเล็กๆประดับ ไม่ต้องเอาหรูหราเหมือนของซีริลหรอก แต่ให้มีหินมีค่าตกแต่งสักหน่อย แล้วก็เอามาขายแพงๆ   แค่คิดถึงยอดรายรับช่วงเทศกาลเธอก็มีความสุขแล้ว  ไหนๆ งานในฐานะคู่หมั้นเจ้าชายไม่มีเงินเดือน เธอขอหาประโยชน์แทนละกัน เอาว่าไม่มีเงินเดือนแต่มี “ผลประโยชน์ทับซ้อน”  &nbsp;  เรนิสหยิบอีกล่องหนึ่งขึ้นมาเปิด ด้ามนี้ของนายปีศาจ เธอหัวเราะก่อนจะหยิบมันขึ้นมา ปากกาเวทย์แบบเดียวกันแต่เป็นสีเงิน ไม่ประดับพลอยเพชรอะไรทั้งนั้น นายปีศาจนั่นเคยบอกว่าของพวกนั้นเหมือนก้อนกรวด   เฮ้อ...ไม่อยากจะบอก ถ้านายนั่นไม่ชอบกรวดของพระราชินีเอามายกให้เธอก็ได้นะ  หัวกดปากกาทำเป็นรูปปีศาจเด็กน้อยมีปีกเล็กๆ ขาดเขาบนหัวไป เรนิสยิ้มเล็กน้อยหยิบปากกาหมุนไปหมุนมาแล้ววางลงไปในกล่องเหมือนเดิมก่อนจะเดินไปบอกให้ดิอัส เลขาของเธอสั่งช่างให้เพิ่มเขาบนหัวเด็กปีศาจนั่น สวมเขาเพิ่มเข้าไปบนหัวตุ๊กตาปีศาจอีกสัก 1-2เขาน่าจะดี (???) จะได้เหมือนปีศาจมากกว่านี้หน่อย  เฮ้อ...ขอเดา ปีใหม่นี้เธอคงจะได้จาน จานมาอีก 4 ใบ แน่ๆ  เอาที่สบายใจละกัน จานก็จาน  &nbsp;  เธอตัดสินใจเข้าเมืองหลวงก่อนกำหนดการ 1 สัปดาห์เพื่อไปดูการวางตลาดของสินค้าใหม่  คุ้นๆด้วยว่าซีริลต้องการพบเธอ  &nbsp;  ซีริลหูตาช่างกว้างขวาง วันถัดจากที่เรนิสเดินทางมาถึงเมืองหลวง เธอก็ได้บัตรเชิญไปพบซีริล บัตรเชิญระบุชื่อเธอคนเดียว ไม่มีชื่อเธมม์ แสดงว่าเขาต้องการพบเธอเป็นการส่วนตัว  ไม่รู้มีเรื่องอะไรรึเปล่า  &nbsp;  เรนิสเข้าไปพระราชวังตามกำหนดการในบัตรเชิญ เธอแจ้งมหาดเล็กของซีริลว่าเธอต้องการขอเข้าเฝ้าเจ้าชายอันดับหนึ่ง  มหาดเล็กนำทางเธอไปยังห้องทำงานของเขา อืม เธอคุ้นๆอยู่ว่าเธอน่าจะเคยเห็นห้องทำงานของเขาในเกม   ถ้านางเอกเลือกรูทพระเอกหมายเลข 1 ก็อาจจะมีฉากมาพลอดรักกันในห้องนี้  &nbsp;  ห้องทำงานของซีริล ชั้นหนังสือของเขาเต็มไปด้วยตำราต่างๆนับพันเล่ม   ซีริลนั่งอยู่ที่โต๊ะทำงาน ตอนมหาดเล็กเชิญเธอเข้ามา เขาลุกขึ้นเดินออกมารับเธอ เรนิสย่อตัวทำความเคารพเขา เขาผายมือให้เธอนั่งที่โต๊ะน้ำชาริมหน้าต่าง   ตรงนี้คงเป็นที่นั่งสำหรับพักผ่อนของเขากระมั้ง  เขาแบมือออกมาตรงหน้าเธอ  เรนิสเลิกคิ้ว ทำหน้างุนงง  “ปากกาล่ะ” เขาถามยิ้มๆ  “ปากกา? ปากกาอะไรเพคะ” เขาทวงของขวัญงั้นหรือ  “ตอนนี้คนพูดกันทั้งเมืองหลวงแล้วว่าเธอจะให้ปากกาฉันเป็นของขวัญปีใหม่” เขาหัวเราะ “อยู่ไหนแล้วล่ะ ปากกา ข่าวมาถึงก่อนที่ของจะมาซะอีก”  หมดกัน สายข่าวของเขา หมดกัน เธอจะเอาหน้าไปไว้ที่ไหนได้เนี่ย  เขารู้ความจริงแล้วใช่ไหมว่าเธอใช้เขาเป็นดาราโฆษณาแบบไม่จ่ายค่าตัว  เขารวยขนาดนี้ เป็นถึงเจ้าชาย คงไม่เรียกเงินค่าโฆษณาจากเธอหรอกนะ  ค่าตัวเจ้าชายน่าจะแพงระยับ เธอจ่ายไม่ไหวหรอก หรือถึงจ่ายไหวก็ไม่อยากจ่าย ปกติใช้ฟรีมาตลอด ให้มาจ่ายเสียดายเงิน  ไหนๆก็ไหนๆแล้ว ทำไงได้ ก็ยอมรับไปซะสิ แถไปก็เท่านั้นแหละ  “เดี๋ยวให้คนนำมาถวายเพคะ” เธองุบงิบตอบ  &nbsp;  เขาทรุดตัวลงนั่งฝั่งตรงข้ามกับเธอ  ต่างฝ่ายต่างไม่พูดอะไรอยู่ชั่วครู่  นี่เป็นการหยั่งเชิงรึเปล่า  ซีริลเป็นตัวละครที่มีความซับซ้อนมากเกินไป บางทีเธอเดาไม่ออกว่าเขาคิดอะไรอยู่เพราะสิ่งที่แสดงออกมากับสิ่งที่คิดอาจไม่เหมือนกัน  ไม่เหมือนอเล็กซิส นายงูพิษนั่นดูง่าย มีแค่ท่าทางยียวนกับพฤติกรรมขี้อิจฉา  ส่วนพระเอกคนอื่นไม่มีอะไร ตรงไปตรงมา ขอแค่ไม่ยุ่งกับนางเอก ก็ไม่มีปัญหาแล้ว  &nbsp;  หน้ากากของซีริลดูอ่อนโยนและนุ่มนวลตลอดเวลาทำให้ปิดซ่อนความคิดเขาได้อย่างดี  เช่นเดียวกับตอนนี้ รอยยิ้มเขาช่างอ่อนโยนดูแล้วสบายตา  แต่จริงๆแล้วเขาคิดอะไรอยู่กันแน่  เธอส่งรอยยิ้มที่ดูโง่ๆไปให้เขา เธอไม่ได้ทำแบบนี้นานละ ในเมื่อสกิลนางร้ายชั้นสูงไม่ได้ผลกับเขา สกิลนางร้ายระดับล่างไม่ควรเอามาใช้ มันดูไม่ดี ไม่เหลืออะไรให้ใช้แล้ว  งั้นขอลองสกิลแอ๊บแบ๊วดูมั่งแล้วกัน ทำตัวให้ดูโง่งม  มันคงดูโง่ได้ที่ ซีริลหัวเราะออกมาก่อนที่เขาจะถาม  “เธอสนิทกับแอริลงั้นหรือ”  สนิทได้ไหม เขาจะมองว่าเอาใจออกห่างจากอาณาจักรฟานส์ไปใกล้ชิดกับอาณาจักรอื่นหรือเปล่า ที่จริงก็ไม่ได้สนิทอะไรมากมาย แอริลเองต่างหากที่ชอบมาอี๋อ๋อ  “ไม่ค่อยสนิทเพคะ” เธอตอบสั้นๆ  “ดีละ แอริล ความประพฤติไม่ค่อยดี ฉันไม่อยากให้เธอเสื่อมเสียชื่อเสียงไปด้วย”  เขานิ่งไปครู่หนึ่งก่อนถามต่อ “เธมม์กับเบลล่าคบหากันเป็นพิเศษรึเปล่า”  คำถามนี้แปลว่าอะไร ปกติซีริลไม่มีนิสัยชอบนินทาหรือยุ่งเรื่องชาวบ้าน  หรือมันเกี่ยวข้องกับการวางแผนอะไรสักอย่างของเขา  “ไม่นะเพคะ เป็นแค่การเขียนข่าวไร้สาระของกระดานข่าว” เรนิสรีบตอบ  ซีริลพยักหน้ารับ เขาดูพอใจกับคำตอบนี้อยู่ เบลล่ากับเธมม์จะยังไงเกี่ยวอะไรกับเจ้าชายด้วย  “เรนิส เธอรู้ไหมว่าเธมม์เล่นการพนัน”  ซวยจริง แล้วนี่เขารู้รึเปล่าว่าเธอเป็นคนบงการอยู่เบื้องหลัง แล้วเขารู้ด้วยไหมว่าเธอรู้ว่าสัตว์เวทย์พวกนั้นมีอะไรบ้าง  ไม่น่างกเลย...ได้เรื่อง ความจะแตกไหมเนี่ย  ที่จริงเป็นความผิดนายปีศาจด้วยแหละที่พนันตามเธอ ถ้าไม่ใช่เพราะนายปีศาจ พี่ชายสุดที่รักของเขาจะมาสนใจอะไรนายเธมม์ เขาสอดแนมแค่น้องชายแค่นั้นแหละ  ถ้าเขารู้ว่าเธอมีส่วนเกี่ยวข้อง เธอจะเดือดร้อนไหม เขาน่าจะเค้นถามเธอว่าเธอรู้ได้ยังไงว่าสัตว์เวทย์จะเป็นอะไร แล้วเขาต้องมีคำถามอีกมากมาย  ให้รู้ไม่ได้เด็ดขาด  เปิดโหมดโกหกและสกิลแถ  “ไม่ทราบเลยเพคะ เธมม์นี่ช่างเหลวไหลเสียจริง ทำไมไปคลุกคลีกับการพนันเสียได้” โยนความผิดทั้งหมดให้เธมม์แล้วกลบเกลื่อน รู้สึกผิดไหม ตอนนี้จะมารู้สึกผิดอะไรไม่มีประโยน์ เอาตัวให้รอดก่อน นายหมูจะเป็นยังไงช่างหัวมันไปก่อน ถ้าเธอรอดแล้วค่อยหาทางรอดให้นายหมูนั่น “เดี๋ยวหม่อมฉันจะฟ้องท่านพ่อให้จัดการแน่นอนเพคะ”  พูดเสร็จต้องพยักหน้าหงึกหงัก ให้ดูสมจริงต้องด่าทอเธมม์อีก 2-3 ประโยค “เหลวไหลมากๆ การเรียนไม่ได้เรื่องแล้วยังมั่วสุมกับวงพนัน ช่างไม่รักดีเสียจริง หม่อมฉันจะคอยสอดส่องดูแลไม่ให้เกิดเรื่องแบบนี้อีก” คราวหน้าจะพนันต้องเก็บเป็นความลับ ไม่ให้เอิกเกริก  ดีนะที่เธอไม่ใช้ชื่อตัวเองวางเดิมพัน...  ซีริลเลิกคิ้วมองเธอเล็กน้อยก่อนจะยิ้มให้ “เรนิสพูดมาแบบนี้ฉันจะได้สบายได้ ว่าที่ผู้นำตระกูลเทรลิสไม่ควรมีเรื่องเสื่อมเสีย”  “แน่นอนเพคะ” หวังว่าเขาจะเชื่อเธอนะ  “แล้วเธอรู้เรื่องซิลบาสเตียนวางเดิมพันด้วยรึเปล่า”  ว่าแล้วเชียว เป็นเพราะนายปีศาจแน่ๆที่ทำให้เธอกับเธมม์ต้องเดือดร้อน ถูกไล่เบี้ยอยู่เนี่ย  เมื่อคิดว่านายนั่นเป็นสาเหตุ ดังนั้นเรนิสจึงสามารถก่นด่าซิลบาสเตียนได้โดยไม่รู้สึกผิดเท่าไหร่ ใช่ที่สุด ความผิดของนายนั่น การพนันต้องเล่นอย่างลับๆ ไม่ใช่แทงเอิกเกริกให้ใครๆเขารู้กันทั่ว ใช้ไม่ได้ทั้งนายเธมม์และนายปีศาจ  “เจ้าชายซิลบาสเตียนหรือเพคะ” เปิดโหมดการแสดง เรนิสเบิกตาให้ดูตกใจ“ไม่น่าเชื่อ เป็นถึงเจ้าชายอันดับ 2 ของอาณาจักร เล่นการพนันได้อย่างไร เสื่อมเสียจริงๆ” ขอโทษนะนายปีศาจ เอาเป็นว่าเธอจะหาอะไรไปชดเชยที่เธอแอบด่าเขาลับหลังละกัน อ้อ เธอไปเพิ่มเขาบนหัวปากกาของนายปีศาจนั่นอีกสัก 2-3เขาเป็นการชดเชยที่เธอก่นด่าเขาลับหลังก็ได้  ในเมื่อเขาชอบให้จานเธอ 4 ใบ เธอจะไปเพิ่ม(สวม)เขาบนหัวเด็กปีศาจให้นายนั่นเป็น 4 เขาไปเลยละกัน เป็นการชดเชยที่เธอแอบด่าทอเขา  “เธอสนิทกับเขาไม่ใช่หรือ” ซีริลยังคงยิ้มมาให้ น้ำเสียงเขาทุ้มนุ่มและฟังดูช่างอ่อนโยน “ยังไงถ้ามีโอกาสก็ช่วยเตือนเขาบ้าง”  อันตราย นี่เป็นสัญญาณอันตราย เขาต้องการจะสื่ออะไรรึเปล่า นิสัยของซีริลในเกมยิ่งดูอ่อนโยนเท่าไหร่ ยิ่งอันตรายเท่านั้น  โถ่...เวรกรรม ทำไมมันไม่มีตัวเลือกให้เลือกแบบในเกม ต้องตอบยังไงล่ะเนี่ย สนิทหรือไม่สนิท   “เพคะ ถ้ามีโอกาสจะคอยเตือน” เว้นไว้ละกัน ไม่ตอบว่าสนิทหรือไม่สนิท  ซีริลขมวดคิ้วเล็กน้อยก่อนคลายอย่างรวดเร็วจนแทบมองไม่เห็น  อ๊ะ...คำตอบนี่ผิด จากประสบการณ์การเล่นเกม ถ้ามีสีหน้าแบบนี้ให้ระวัง นางเอกกำลังจะเข้า bad end  โอ๊ย!!! อยากมีตัวเลือกคำตอบให้คลิ๊กๆ เวลาตอบคำถามจริงๆทำไมมันยากแบบนี้เนี่ย  เธอเป็นนางร้าย ตอบผิดนี่ลงรูทหายนะรึเปล่า ซวยจริงซวยจัง ลงรูทไหนละเนี่ย จะถอนหมั้นหรือจะลอบสังหาร ขอเลือกข้อแรกได้ไหม เธอไม่อยากตายอีกรอบตอนอายุน้อยๆ  “ฉันก็อยากจะบอกเธอไว้เหมือนกันว่า เว้นระยะกับซิลบาสเตียนไว้บ้างก็ดี” เขานิ่งไปสักครู่  ทั้งเธอและเขาต่างตกอยู่ในความเงียบ ต่างฝ่ายต่างจ้องตากัน เขาหมายความว่ายังไง ให้เว้นระยะ...  นิสัยเฉพาะตัว คำพูดนุ่มนวล การพูดจาอ้อมค้อมต้องตีความหมายเอาเอง  ก่อนที่เขาจะทำลายความเงียบด้วยเสียงที่นุ่มนวลอ่อนโยนเช่นเดิม “ซิลบาสเตียนสนิทกับเธอมากเกินไป คู่หมั้นของเขาน้อยใจ...เดี๋ยววีราเนสมาฟ้องเสด็จแม่เรื่องนี้แล้ว เสด็จแม่จะลำบากพระทัย”  เขาเติมน้ำชาให้เธอก่อนยื่นถ้วยชาให้เธอจิบ  น้ำชาชักไม่หอม ไม่อร่อยเสียแล้วสิ ทั้งๆที่เป็นชาราคาแพง  “เธอน่าจะเตือนซิลบาสเตียนให้สนใจคู่หมั้นตัวเองบ้างนะ ดูๆแล้วเขาสนใจเธอมากกว่าวีราเนสเสียอีก”  เธอวางถ้วยชาลงเบาๆก่อนเงยหน้าสบตาเขาด้วยความสงสัย เขาจ้องกลับมา สายตาเขาช่างดูลึกล้ำยากจะอ่าน   เขายื่นมือ 2 ข้างมากุมมือของเธอที่วางอยู่บนโต๊ะ มองตาเธออย่างจริงจัง  “ในเมื่อซิลบาสเตียนมีคู่หมั้นแล้วก็สมควรดูแลคู่หมั้นของตัวเอง ไม่ใช่เอาเวลาไปสนใจคู่หมั้นของคนอื่น”  ชัดเจนว่านี่คือคำเตือนจากเจ้าชาย...ที่ต้องการจะสื่อถึงเธอ ไม่ใช่นายปีศาจ   &nbsp;  ซีริลลุกขึ้นไปหยิบของบนโต๊ะทำงาน   เรนิสนั่งมองถ้วยชาบนโต๊ะ เธอมีเรื่องต้องคิด ซีริลหมายความว่ายังไง เขากังวลว่าตระกูลเทรลิสจะย้ายข้าง อะไรที่ทำให้เขาคิดแบบนั้น แล้วจะมีอะไรเกิดขึ้นไหม เขาจะทำอะไรเธอรึเปล่า  ซีริลอ้อมมาด้านหลังเธอตั้งแต่เมื่อไหร่ไม่รู้ เขายื่นหนังสือเล่มหนึ่งให้เธอจากด้านหลัง ก่อนจะกระซิบข้างหู   “ของขวัญปีใหม่นะเรนิส” เสียงเขาฟังดูอ่อนโยนน่าฟังมาก  เขาเดินกลับมานั่งที่เดิม  เธอก้มลงมองหนังสือในมือ ตำราเวทย์ธาตุไฟ ตำราเก่าแก่ทีเดียว  “เธอไม่ชอบเครื่องประดับ” เขายิ้ม “ฉันให้ไปหลายชิ้น ไม่ค่อยเห็นเธอใส่ เลยคิดว่าให้หนังสือน่าจะดีกว่า”  “ขอบพระทัยเพคะ” เธอพยายามฝืนยิ้มตอบ ก่อนที่เธอจะขอตัวกลับ กลับไปตั้งหลักก่อน  เขาลุกขึ้นเดินไปส่งเธอ ก่อนที่เธอจะก้าวออกจากประตู  “เรนิส” เขาดึงข้อมือเธอไว้ เสียงเขาเบาเหมือนมีความไม่แน่ใจบางอย่าง “ฉันถามอะไรเธอได้ไหม”  “เพคะ”  เขาดูลังเลอยู่วูบหนึ่ง เธอไม่เคยเห็นเขาในรูปแบบนี้   “เธอกลัวฉันรึเปล่า”  เรนิสเบิกตากว้าง ความรู้สึกชาตั้งแต่ศีรษะลงไปถึงปลายเท้าเหมือนถูกราดด้วยน้ำเย็น  &nbsp;“กลัวงั้นหรือเพคะ?” ที่ผ่านมาเขารู้ตลอดเลยอย่างงั้นหรือ เธอจะบอกเขาตรงๆได้ยังไงว่าเธอกลัวรูทหายนะจากเขาจริงๆ เขาเป็นตัวละครหลักเลยที่เก็บเธอได้สบายๆ ถึงแม้เขาจะยังไม่เคยทำอะไรเธอก็ตาม แต่อีก 2 ปีข้างหน้าตอนจบเกมเธอยังไม่แน่ใจว่ามันจะเป็นเหมือนในเกมรึเปล่า  “อืม...ฉันสงสัยว่าทำไม เวลาอยู่กับฉันเธอดูระวังตัวตลอดเวลา เวลาตอบคำถามฉันเธอจะต้องคิดมากขนาดนั้นด้วย”  ซีริลเม้มริมฝีปาก รอยยิ้มที่ประดับบนใบหน้าตลอดเวลาของเขาหายไป เขาเอื้อมมือไปจับมือเธอไว้ทั้ง 2 ข้างมากุมไว้ภายในฝ่ามือที่อบอุ่นของเขา  “ถ้าเธอไม่อยากตอบก็ไม่เป็นไร แต่ฉันแค่อยากบอกเธอว่าเธอไม่จำเป็นต้องกลัวฉันเลย”  &nbsp;  เกมมันเปลี่ยนไปแล้ว...เปลี่ยนไปมากเลยทีเดียว  

 </div> 
