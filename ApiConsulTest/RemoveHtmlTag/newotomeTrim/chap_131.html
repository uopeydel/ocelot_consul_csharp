 <div style="word-wrap: normal;width:90%;">
			
				
    &nbsp;  ชีวิตเหมือนแขวนอยู่บนเส้นด้าย จัดการผลักเจนนี่ไปรูทมิคาเอลได้แล้ว แต่เธอก็ยังไม่พ้นจากห้วงหายนะของเธออยู่ดี  ตามเกมเดิม ซีริลรู้ความลับของอเล็กซิส ดังนั้นเขาจะมีหรือไม่มีเรนิส ล้วนไม่แตกต่าง เขาสามารถควบคุมตระกูลเทรลิสได้ผ่านทางอเล็กซิส   ดังนั้นเขาจะฆ่าเธอทิ้งหรือจะถอนหมั้น ได้ทั้งนั้น  ถึงเขาไม่ฆ่าเธอทิ้ง อเล็กซิสก็ต้องหาทางจัดการกับเธออยู่ดี  ตอนนี้เกมมันเปลี่ยนไปแล้ว เปลี่ยนจนจับทางไม่ถูก  เธออุตส่าห์เขี่ยนายงูเห่าอเล็กซิสนั่นออกไปตั้งแต่ต้นเกม พอไม่มีอเล็กซิสมาเกี่ยว เธอเป็นคนควบคุมเธมม์ การกำจัดรูทหายนะของเธอตั้งแต่ตอนนั้นมาถึงตอนนี้เห็นผลแล้ว   ถึงแม้เธอจะรอดจากการถูกเก็บโดยซีริลกับอเล็กซิส แต่ตอนนี้เธอตกที่นั่งลำบากอีกแบบหนึ่ง เธอเปลี่ยนตัวเองจากหมากที่ไม่มีประโยชน์เป็นหมากสำคัญบนกระดาน ซีริลต้องการควบคุมตระกูลเทรลิสผ่านเธอ  ซีริลถามว่า ทำไมเธอกลัวเขา ความกลัวของเธอชัดเจนขนาดนั้นงั้นหรือ  เขาล้ำลึกเกินไป เขาอ่านใจคนเก่งเกินไป  เขาแสดงออกเหมือนกับว่าเขาจะชอบเธอ เขาชอบเธอจริงๆ หรือมันเป็นการแสดงเพราะว่าเธอมีประโยชน์กับเขา เรนิสสับสนไปหมด  ปัญหานี้แก้ไขอย่างไร เธอควรทำอย่างไรต่อไป  หรือเธอควรหาทางดึงเจนนี่กลับมาลงรูทซีริล เผื่อว่าเขาจะอยากถอนหมั้น  นั่นก็คงจะยากอีก ไม่มีอเล็กซิสให้ควบคุม พันธะหมั้นหมายนี้มีความหมายกับซีริล ถ้าถอนหมั้นไป สมดุลอำนาจจะเสีย เขาจะเสียเปรียบน้องชายทันที  การที่ซีริลจะถอนหมั้นน่าจะมีแค่ 2 กรณี คือ เธอมีความประพฤติย่ำแย่เสื่อมเสียจนรับไม่ได้ ไม่ก็ซีริลมีตัวเลือกที่ดีกว่า   ข้อแรก ทำไม่ได้ ยังไงเธอจะทำให้ตระกูลเสื่อมเสียชื่อเสียงไม่ได้ แล้วผลอาจจะไม่แน่นอน เพราะถ้ามันจำเป็นในการกุมอำนาจ ถึงนิสัยแย่ทำตัวเสื่อมเสียแค่ไหน เขาก็อาจจะรับได้  ส่วนอีกข้อหนึ่ง เธอไม่แน่ใจเหมือนกัน...จะมีใครที่เขาใช้ประโยชน์ได้มากๆบ้างนะ  เรื่องนี้ควรหาทางออกยังไงดี หรือเธอควรปรึกษานายปีศาจ  แต่ซีริลก็ส่งคำเตือนมาแล้ว เขาไม่พอใจที่เธอสนิทสนมกับซิลบาสเตียนมากเกินไป  เธอตัดสินใจเอาเรื่องนี้ปรึกษาคนที่มีประสบการณ์การเมืองมากกว่าเธอ  &nbsp;  เรนิสเคาะประตูห้องทำงาน มีเสียงขานรับอนุญาตให้เธอเข้าไปได้  “ท่านพ่อคะ” เธอรู้สึกอึดอัดบ้าง เรื่องนี้ควรเริ่มต้นอย่างไร   “มีอะไร เรนิส” ท่านพ่อเงยหน้าจากกองเอกสาร “ได้ยินว่าเมื่อวานไปเข้าเฝ้าเจ้าชายมา มีปัญหากันหรือ”  “ไม่นะคะ ท่านพ่อ แค่ไม่ค่อยสบายใจ”  “เจ้าชายเป็นคนเข้าถึงได้ยาก ความคิดซับซ้อน อย่างนั้นรึเปล่า” ท่านพ่อถามยิ้มๆ “อึดอัด ไม่ชอบใจ หรือว่าอยากจะให้พันธะหมั้นหมายนี่เลิกแล้วไป”  &nbsp;ท่านพ่อรู้ใจไปเสียหมด  “แต่ว่าเรื่องบางอย่างทำตามใจตัวเองไม่ได้ พันธะหมั้นหมายครั้งนี้เป็นดำริของพระราชา ผู้ที่จะบอกยกเลิกได้ย่อมเป็นพระราชา” ท่านดยุคถอนหายใจ “ตระกูลผู้ครองแคว้นถึงจะมีอำนาจแค่ไหน ไม่สามารถขัดรับสั่งได้ ไม่สามารถล่วงพระราชอำนาจได้ความผิดอาจหมายถึงหายนะของทั้งตระกูล”  “การแต่งงานของชนชั้นสูงไม่ใช่ทุกคู่จะเกิดขึ้นจากความรัก อย่างพ่อและแม่นับว่าเป็นคู่ที่โชคดี” ท่านพ่อยังกล่าวต่อไป “ทุกคนมีหน้าที่ของตัวเอง แต่หากมันฝืนใจลูกมากเกินไป พ่อจะพยายามหาทางออกให้”  “เข้าใจแล้วค่ะ” เธอถอนหายใจ  “ทุกเรื่องย่อมมีทางออกในตัวเอง สักวันเราก็จะหาทางออกได้เอง ไม่แน่อีกสัก 2-3ปี ลูกอาจจะชอบเจ้าชายขึ้นมาก็ได้”  ชอบซีริล?? จะเป็นไปได้ยังไง  แต่ท่านพ่อพูดถูกอย่าง ปัญหาต้องมีทางออก เหมือนที่ผ่านๆมา รูทหายนะตั้งมากมาย เธอยังอยู่ดีมาได้ถึงทุกวันนี้เลยนี่นา ทางแรกตันก็ยังมีทางที่ 2 3 4 มันต้องมีสักทางแหละที่ออกได้  ท่านพ่ออาจจะหาทางแก้ปัญหาให้ไม่ได้ แต่ก็ให้กำลังใจมา   อย่าพึ่งคิดมาก ค่อยๆแก้ไป  &nbsp;  ของขวัญปีใหม่ถูกส่งมาให้ ปีนี้เธอได้จานเยอะเป็นพิเศษ  ของขวัญจากนายปีศาจก็คือ จาน 4 ใบ  ของขวัญจากนายเธมม์ก็คือ จาน 4 ใบ  ของขวัญจากเบลล่าก็คือ จาน 4 ใบ  ของขวัญจากเลดี้มาร์ธาก็คือ จาน 4 ใบ  ของขวัญจากแอนนาก็คือ จาน 4 ใบ  ของขวัญจากดิอัส เลขาของเธอ ก็คือ จาน 4 ใบ  ปีใหม่ปีนี้เธอได้จานรวดเดียว 2 โหล แถมลายละ 4 ใบ  ยังดีท่านพ่อท่านแม่เธอไม่ได้ให้จานมาด้วย  เรนิสนึกเสียใจ เธอน่าจะก่นด่านายปีศาจตรรกะแย่ลับหลังให้มากกว่านี้อีกหลายๆประโยค  นายนั่นถึงกับปล่อยข่าวไม่จริงให้ทุกคนรู้ว่าเธอชอบจาน จานทีละ 4 ใบ คิดแล้วก็อยากเอาจานไปปาหัวนายนั่นเสียจริง  กว่าเธอจะเรียนจบ จานที่มีคงมากพอจะเปิดร้านขายจานได้แล้ว  หรือโครงการเปิดร้านใหม่ของเธอ ร้านขายจานดี  &nbsp;  &nbsp;  &nbsp;  &nbsp;  &nbsp;  งานเลี้ยงปีใหม่ประจำปี จัดเหมือนกันเกือบทุกปี เพียงไม่ได้หรูหราเหมือนตอนเธอเด็กๆ ตั้งแต่มีเรื่องกบฏครั้งนั้น งานใหญ่ๆต่างลดระดับความหรูหราลงเพื่อไม่ให้เห็นความเหลื่อมล้ำของชนชั้นเด่นชัดเกินไป  ความเหลื่อมล้ำอย่างไรเสีย มันก็มี ขึ้นชื่อว่าเป็นมนุษย์ มีใครเท่าเทียมกันบ้างล่ะ  เธอบอกเลดี้มาร์ธาเลือกชุดเรียบๆให้ เธออยู่ในอารมณ์หดหู่  ชุดกระโปรงเรียบๆสีม่วงเข้มผ้าสักกะหลาดหนาเหมาะกับฤดูหนาว เลือกกับต่างหูมุกเล็กๆคู่หนึ่ง ผมเกล้าเก็บให้เรียบร้อย ชุดไปงาน เรียบง่ายเหมือนจะออกไปงานเลี้ยงน้ำชามากกว่าจะไปงานฉลองใหญ่  ท่านพ่อ ท่านแม่ นั่งในรถม้าคันหนึ่ง  เธอกับเธมม์ต้องแยกรถม้าไปอีกคัน  เกือบลืม “เธมม์ เจ้าชายซีริลบอกให้ฉันสั่งสอนนายไม่ให้นายเล่นการพนันอีก”  “แต่ว่าคนลงเดิมพันน่ะมันเธ..”  “ไม่ใช่ฉัน นายต่างหาก ฉันไม่เกี่ยว ไม่รับรู้” เรนิสหยิบพัดขึ้นมาโบก เปิดสกิลนางร้าย “ถ้าเจ้าชายถามให้นายบอกว่านายฝันเห็นสัตว์เวทย์พวกนั้นละกัน อย่าให้มันโยงมาถึงฉันได้ เข้าใจไหม แล้วก็ถ้าเขาถามว่าใครชักจูงซิลบาสเตียนให้เล่นการพนัน นายก็บอกว่าเป็นนายอีก รับๆไปซะ ไม่งั้นฉันจะบอกแม่ครัวลดอาหารเย็นของนายไปทั้งปีเลย”  “เข้าใจแล้ว” เธมม์ตอบเสียงอ้อมแอ้ม เธมม์จะมีอะไร แค่เอาเรื่องอาหารมาขู่ นายนี่ก็จอดละ  เรียบร้อย ซีริลคงจับพิรุธเธอไม่ได้ โยนความผิดให้เธมม์รับไป ถ้าซีริลรู้ว่าเธอรู้เรื่องสัตว์เวทย์นั่น อะไรๆมันจะยุ่งยากกว่านี้  &nbsp;  งานไม่มีอะไรมาก ครอบครัวของเธอต้องถวายพระพระราชาและพระราชินี ถวายของขวัญปีใหม่  ซีริลในชุดพิธีการดูดีเหมือนเคย ใบหน้าเขามีรอยยิ้มน้อยๆอยู่ตลอดเวลา เขาสบตาเธอครู่หนึ่งก่อนส่งยิ้มมาให้   ซีริลตามพระราชาไปพูดคุยกับขุนนางสำคัญบางคน   เธอยืนอยู่กับพวกผู้หญิงทั้งหลาย  อ้อ มีผู้ชายอยู่คนนึง คนที่สวยกว่าใครในงาน  นายปีศาจยืนหน้าเฉยชา เขามาสบตาเธอวูบหนึ่งก่อนจะยิ้มที่มุมปากให้   เฮ้อ...เธอชักเริ่มอิจฉาความสวยของนายนั่นซะละ รอยยิ้มมุมปากแบบนี้อย่างกับยิ้มมุมปากของโมนาลิซ่าเลย...  วีราเนสมาพร้อมกับครอบครัวของเธอ เจ้าหล่อนหันมามองเรนิสอย่างไม่พอใจแล้วสะบัดหน้า  คราวนี้ยายตัวแสบนั่นหาเรื่องให้เธออีกแล้ว แน่ๆ พนันกันได้เลย อ้อ ลืม การพนันเป็นสิ่งไม่ดี(???)  วีราเนสถวายพระพรพระราชินีเสร็จก็ทูลฟ้อง  “ฝ่าพระบาทเพคะ เจ้าชายซิลบาสเตียนไม่สนพระทัยหม่อมฉันเลยเพคะ”  เรนิสเหลือบไปมองนายปีศาจ นายนั่นขมวดคิ้วมองไปที่วีราเนส  “ฉันก็เป็นคู่ซ้อมตอนเรียนเวทย์ให้เธอแล้วไง แต่ช่วงหลังเธอไม่อยากซ้อมกับฉันเอง” เขาพูดด้วยน้ำเสียงเย็นชา  ได้ยินว่านายอัดคู่หมั้นเละ ใครจะทนมือทนเท้าให้นายซ้อมได้   “เจ้าชายยังสนใจท่านหญิงเรนิสมากกว่าหม่อมฉันอีก พวกเขาสนิทสนมกันมาก”  เหอ...ยายนั่นทำไมป้ายอุจจาระให้เธอดื้อๆแบบนั้น  พระราชินีขมวดพระขนงค์ก่อนหันมามองที่ซิลบาสเตียน  นายปีศาจปรายตามาทางเธอพร้อมกับยิ้มที่มุมปากอีกรอบ สายตาเขามีเป็นประกายเจ้าเล่ห์เล็กๆ  ทุกครั้งที่ทำแบบนี้แปลว่าเขามีอะไรโชว์ให้เธอดู...ชักน่าสนุกซะละ  “ฝ่าพระบาท” ซิลบาสเตียนพูดอย่างดูจริงจัง ไม่เห็นเหมือนทุกที “หม่อมฉันคุ้นเคยกับท่านหญิงเรนิสอยู่บ้าง เหมือนๆกับที่ท่านหญิงวีราเนสสนิทกับพี่ชายซีริล”  อะไรกัน นายปีศาจเล่นละครเล่นการเมืองเป็นด้วย ภาษาดอกไม้อ้อมค้อมเข้าใจยากนี่เขาก็พูดได้เหมือนกัน   ฝ่าพระบาท? อะไรกัน ทุกทีเห็นเรียกแต่ แม่ฉัน จนเธอเกือบลืมไปละว่าแม่นายปีศาจเป็นพระราชินี  ความสามารถนี่ได้รับการถ่ายทอดมาจากพี่ชายสองหน้าของเขาหรือไง นายปีศาจนี่แน่มาก มีสกิลสองหน้าด้วย  นี่เป็นครั้งแรกที่เขาเรียกเธอว่า ท่านหญิงเรนิสเชียวนะ บางทีเธอยังสงสัยด้วยซ้ำว่าเขารู้รึเปล่าว่าเธอเป็นท่านหญิง แล้วรู้รึเปล่าว่าเธอชื่อเรนิส เห็นเรียกยายแมวบ้าตลอด  แล้วนี่อะไร พี่ชายซีริล ทุกทีเห็นเรียกพี่ชายสองหน้า แถมยังแขวะเรื่องที่วีราเนสสนิทสนมกับซีริล  “ท่านหญิงเรนิสเห็นด้วยกับฉันไหม” นายปีศาจ นายจะหาเรื่องให้เธอซวยหรือไง เธอแค่ด่าทอเขาลับหลังนิดหน่อยแค่นั้นเอง   “อันที่จริง พวกเราล้วนแต่เป็นเพื่อนกันตั้งแต่เด็ก การที่เจ้าชายจะสนิทสนมกับพระสหายตั้งแต่วัยเยาว์บ้างไม่เป็นเรื่องแปลกนะเพคะ” ส่งมาก็รับลูกไป สกิลพูดจาอ้อมค้อมเล่นละครสองหน้าเธอก็พอเป็นอยู่ ขอเพิ่มสกิลนางร้ายชอบเหน็บแนมไปด้วยละกัน เธอเชิดหน้าขึ้น ขาดพัดไป แต่ไม่เป็นไร ไม่ใช้ก็ได้ “สตรีที่มีแต่ความหึงหวงย่อมเป็นภรรยาที่ดีได้ยาก สามีจะรำคาญ ท่านหญิงวีราเนสต้องระวังข้อนี้ไว้ให้มาก”  “ท่านหญิงกล่าวได้ถูกต้องอย่างที่สุด” ซิลบาสเตียนสนับสนุนด้วยน้ำเสียงเนิบนาบเย็นชาทันที   นายนี่เข้าใจด้วยเหรอว่าคำว่า “หึงหวง” แปลว่าอะไร  ที่แท้นายปีศาจก็เข้าใจเรื่องทางโลกเหมือนกันนะเนี่ย  วีราเนสหน้าแดงก่อนเปลี่ยนเป็นเขียวคล้ำด้วยความโกรธ  เป็นเจ้าชาย นอกจากจะเล่นดนตรีได้ เล่นการเมือง เล่นละครพูดภาษาดอกไม้วกวนไม่ตรงไปตรงมาก็ต้องได้ด้วย   พระราชินีทรงพยักพระพักตร์ ก่อนจะหันไปคุยกับลูกชายสุดที่รักที่เปลี่ยนประเด็นชวนคุยเป็นเรื่องอื่น โดยไม่สนใจวีราเนสอีก  นายปีศาจยอดเยี่ยมที่สุด  &nbsp;  &nbsp;  ซีริลมาตามเธอไปเต้นรำ เธอเห็นท่านพ่อท่านแม่ของเธอเต้นรำร่วมกันเสร็จแล้วทักทายแขกอื่น   อีกไม่นานสองคนนั้นน่าจะแอบหนีกลับไปสวีทกันสองคนอย่างเงียบๆแล้วทิ้งเธอกับเธมม์ไว้งาน เผลอๆจะไปโอบกันดูพลุปีใหม่ ทำแบบนี้ประจำ เธอชินละ  เฮ้อ...ทำยังไงได้ล่ะ ยังไงก็แยกรถม้ากันมาอยู่แล้ว  &nbsp;  หรือเธอจะแอบตามไปดูท่านพ่อ ท่านแม่ดี  อ๊ะ ไม่ดี ไม่ดี เดี๋ยวโดนจับได้อาจโดนตัดเบี้ยเลี้ยงได้  &nbsp;  เธมม์ยังคลุกอยู่กับโซนอาหาร ไม่สนใจใคร  เรนิสเต้นรำกับซีริลเพลงเดียว  เขาพาเธอโลดแล่นไปกับจังหวะเพลง ซีริลนับว่ามีความสามารถหลายด้าน ไม่ว่าอะไรเขาล้วนแล้วแต่เป็นเลิศทั้งนั้น  ท่าทีของเขาเหมือนกับเรื่องเมื่อวันก่อนไม่เคยเกิดขึ้น เขายังคงมีรอยยิ้มน้อยๆบนใบหน้าหล่อเหลาของเขาเสมอ  อาจจะเป็นเพราะเธอเห็นเขาในหลายมุมเกินไป เธออาจจะรู้จักเขามากเกินไป ทำให้เธอไม่เคยไว้ใจเขา ถ้ารู้น้อยกว่านี้ เธออาจจะรู้สึกดีกับเขามากกว่านี้ก็ได้  “ปากกาที่เธอให้ฉันชอบมาก”  “เพคะ” เธอเออออไปก่อน เขาว่าอะไรนะ อ้อ ชอบปากกา  “ท่านพ่อท่านแม่เธอดูรักกันดี”  “เพคะ”   “เรนิส ไม่สบายรึเปล่า”  “เพลียบ้างนิดหน่อยเพคะ”  เขาพาเธอออกมานอกฟลอร์  “เอาเครื่องดื่มไหม เดี๋ยวให้คนไปหยิบมาให้”  เรนิสปฏิเสธไป   เขาเอื้อมมือมาอังที่หน้าผากเธอ   “ตัวก็ไม่ร้อนนี่นา” ไม่ได้ป่วย แต่ตอนนี้เครียด...  &nbsp;  อาจเป็นเพราะเธอเบื่องานเลี้ยงขึ้นมาอย่างช่วยไม่ได้ หรือไม่ก็อึดอัดจากเหตุการณ์ที่เกิดขึ้น เธอบอกซีริลว่าขอออกไปสูดอากาศข้างนอกสักครู่หนึ่ง  เขาเหมือนจะออกปากเดินไปเป็นเพื่อนเธอ แต่ถูกวีราเนสที่เดินเข้ามาหารั้งไว้  พึ่งเห็นคุณค่าของนางร้ายหมายเลข 2 ก็ตอนนี้แหละ ช่วยเธอไว้หลายงานแล้ว   เรนิสรับเสื้อคลุมกันหนาวจากมหาดเล็ก เดินออกมาที่อุทยาน นานแค่ไหนแล้วที่ไม่ได้มาแถวๆนี้ ครั้งสุดท้ายน่าจะตอนอายุ 8 ขวบ ใช่ ครั้งนั้นแหละที่วีราเนสตกน้ำ  สระบัวยังอยู่ที่เดิม เหมือนเดิม ช่วงนี้เป็นฤดูหนาวแล้ว น้ำน่าจะเย็นกว่าช่วงนั้นอีก แต่ดอกบัวเล็กๆพวกนี้ยังบานอยู่ได้ หญ้ายังเขียว เพราะมีคนสวนใช้เวทย์เลี้ยงมันไว้  เธอทรุดตัวนั่งลงบนพื้นหญ้าข้างสระมองดอกบัวเล็กๆที่กระจายอยู่เต็มไปหมด ตรงนี้แหละที่วีราเนสตั้งใจจะชนเธอ แต่ดันตกน้ำลงไปเอง ที่จริงเกมเริ่มเปลี่ยนตั้งแต่ตอนนั้นแล้ว   ตอนนั้นเธอน่าจะเอะใจสงสัยว่าทำไมซิลบาสเตียนไม่เหมือนเดิม  ว่าไปก็พูดยาก พฤติกรรมตัวละครในเกมเปลี่ยนไปหมด จนตอนนี้มันไม่มีอะไรเหมือนเดิมแล้ว คิดดูสิหมากไร้ค่าบนกระดานอย่างเธอยังเปลี่ยนเป็นหมากสำคัญเลย  นั่งใจลอยอยู่สักพัก  มีเงาคนยืนอยู่ข้างหลังเธอ ไม่ต้องหันไปเธอก็รู้สึกได้ว่าเป็นใคร  &nbsp;  “ทำไมตอนนั้นนายไม่กระโดดลงไปล่ะ”  &nbsp;  &nbsp;  Writer’s note: เรนิสตอนนี้ได้จานมาทั้งหมดกี่ใบแล้วเนี่ย  &nbsp;  วิเคราะห์บทนี้ ไม่มีอะไรมาก แค่อยากจะบอกว่า พระราชาเป็นบอสใหญ่คือมีอำนาจมาก สั่งเป็นสั่งตายได้ แล้วนิสัยไม่ได้ดีอะไรเลย  ถ้าพระราชาไม่มีพาว...ซีริลท่านจะอยากเป็นทำไม จริงไหม มีแต่ท่านจอมมารสโลว์ไลฟ์นี่แหละที่ดูเฉยๆ  เอาว่าถ้าเรนิสนางเดินเชิดเข้าไปบอกพระราชาว่า “หม่อมฉันขอถอนหมั้น เพราะว่า....” ด้วยเหตุผลใดๆ เช่น เจ้าชายนอกใจ เจ้าชายไม่รัก เจ้าชายมีกลิ่นปากไม่ได้ใช้ลิสเตอลีน เจ้าชายเป็นเสือไบ (อืม...แต่ละอันดูเสื่อมมาก เหตุผลหลังๆดูอาจจะโดนข้อหาใส่ความเจ้าชายด้วย) &nbsp;หรือจะเป็นแบบว่าเจ้าชายดีเกินไป นางไม่คู่ควร, นางชอบผู้หญิงแต่งงานกับผู้ชายไม่ได้ (แอริล?) บลาๆๆ นางไม่รอดแน่แถมจะพาพ่อแม่นางลงหลุมไปด้วย  ดังนั้นการถอนหมั้นต้องออกจากปากพระราชา ท่านพ่อเองทำอะไรมากไม่ได้  แต่ไม่แน่ถ้าซีริลรู้นิสัยแท้ๆของเรนิสอาจจะรับนางไม่ได้ก็ได้...   &nbsp;  ถ้าใครจะลงขันกันเก็บพระราชาก็ตามสบาย แต่ขอเตือนก่อนว่าองครักษ์เยอะมาก โฮะๆๆ   แล้วไรท์ก็ทำประกันชีวิตให้พระราชาโดยมีไรท์เป็นผู้รับผลประโยชน์ไว้แล้ว วงเงินสูงทีเดียว...ปิ๊ว  &nbsp;  &nbsp;  &nbsp;  

 </div> 
