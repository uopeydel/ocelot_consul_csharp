 <div style="word-wrap: normal;width:90%;">
			
				
    &nbsp;  จอมมารกลับมาอยู่ที่พระราชวังอีกครั้ง ช่วงนี้วังหลวงช่างสงบสุข นักฆ่าหายหน้าหายตาไประยะหนึ่ง ไม่รู้เป็นเพราะว่าฝ่ายตรงข้ามเลิกราไปแล้ว หรือรู้ว่าส่งมาก็ตายเปล่า หาวิธีอื่นดีกว่า  แม่แสดงความชื่นชมที่เขาเพิ่มพลังเวทย์ได้ไว แถมยังสามารถชนะงานประลองได้อีกครั้ง  ถ้าแม่ดีใจขนาดนี้เวลาเขาเพิ่มพลังเวทย์ได้ คราวหน้าเขาเพิ่มให้เป็นนักเวทย์ระดับสูงไปเลยน่าจะดี  หรือ ค่อยๆเก็บไว้เพิ่ม แม่จะได้ดีใจหลายๆที  &nbsp;  ของขวัญปีใหม่ปีนี้จากยายแมวบ้า เป็นปากกาเวทย์หน้าตาประหลาด มีที่กดเป็นรูปปีศาจเด็ก มีเขาอยู่บนหัวถึง 4 เขา  ยายแมวบ้าโง่จริงๆ ปีศาจปกติมีแค่ 1-2เขาเท่านั้นแหละ บางตนไม่มีด้วยซ้ำ ใส่มาได้ยังไงตั้ง 4 เขา  ช่างเถอะ...ยังไงของขวัญปีนี้ก็ดูมีประโยชน์กว่าออแกนไนซ์เซอร์ที่ไม่ได้ใช้อะไรนั้น  ...หวังว่ายายแมวบ้าจะชอบจาน 4 ใบที่ส่งไป  &nbsp;  พี่ชายสองหน้าเขาดูประหลาดไป สีหน้าที่ตีหน้าอ่อนโยนอยู่แล้วดูอ่อนโยนขึ้นเป็นพิเศษ น้ำเสียงนุ่มนวลกว่าปกติ   ไม่น่าไว้ใจ ทุกครั้งที่พี่ชายสองหน้าทำตัวอ่อนโยนผิดปกติ นั่นแปลว่าพี่ชายสองหน้าคิดจะทำอะไรสักอย่าง  คำตอบของเรื่องนี้มาในรูปของคู่หมั้นที่เขาเคยคิดว่าเป็นหญิงงาม แต่ตอนนี้ไม่จัดว่าเป็นหญิงงามอีกต่อไปแล้ว...วีราเนส  ยายนั่นทูลฟ้องแม่เขา บอกว่าเขาไม่สนใจเธอ ไม่ดูแลเธอในฐานะคู่หมั้น แล้วที่น่าแปลกคือยายนั่นฟ้องแม่ว่า เขาสนิทกับคู่หมั้นของพี่ชายมากเกินไป วีราเนสไม่สบายใจ   นั่นเป็นความคิดของวีราเนสเองหรือมาจากพี่ชายสองหน้า ทำไมเวลาเขาได้ยินเสียงแม่นั่นจีบปากจีบคอฟ้อง เขาก็เห็นหน้าพี่ชายสองหน้าลอยมา  แล้วทำไมต้องดึงยายแมวบ้ามาเกี่ยวข้องด้วย  ได้...ชอบเล่นเกมการเมือง ชอบเล่นละคร เขาจะทำให้ดู เขาทำได้อยู่แล้วเรื่องแบบนี้ อยู่กับพวกมนุษย์มาตั้งเป็นร้อยปี ถ้าไม่ใช่ค่านิยมเรื่องความงามหรือเรื่องอะไรที่มันซับซ้อนเกินไป เรื่องอื่นๆทั่วไปอย่างเกมการเมือง พวกพระราชาและชนชั้นปกครองมีลูกไม้กันมากมาย เขาเห็นมาไม่น้อย เขาพอเข้าใจอยู่ เพียงแต่เขาแค่ขี้เกียจจะร่วมเล่นแค่นั้นแหละ  “ฝ่าพระบาท” เขาเสแสร้งทำเป็นพูดอย่างดูจริงจัง แม่เขากลั้นหัวเราะไว้อย่างเต็มที่ แม่รู้ทันอีกแล้วว่าเขาเล่นละคร “หม่อมฉันคุ้นเคยกับท่านหญิงเรนิสอยู่บ้าง เหมือนๆกับที่ท่านหญิงวีราเนสสนิทกับพี่ชายซีริล”  นานๆทำที มีติดๆขัดๆบ้าง ใครจะเหมือนพี่ชายสองหน้า เล่นละครเสียจนเป็นนิสัยไปแล้ว  เขาส่งบทให้ยายแมวบ้า ยายนั่นนับว่าไม่เลว ตอบกลับได้  ยายแมวบ้าโทษว่าวีราเนสหึงหวงเกินไป เขาไม่ค่อยเข้าใจเท่าไหร่ หึงหวงแล้วไม่ดียังไง ถ้ามีมากเกินไปแล้วเกี่ยวอะไรกับการเป็นภรรยาที่ดีไม่ได้   แต่ยายแมวบ้าว่ายังไงก็ว่าอย่างนั้น ตรรกะของมนุษย์เรื่องนี้ไว้ค่อยหาทางทำความเข้าใจใหม่ ตอนนี้เขาสนับสนุนยายแมวบ้าไปก่อนก็แล้วกัน ว่าไงก็ว่าตาม มีเวลาว่างแล้วค่อยถาม  จะว่าไป แม่ก็ไม่เคยหึงหวง เสด็จพ่อจะมีผู้หญิงสักกี่คน แม่แค่หัวเราะแล้วก็ซุบซิบกับนางกำนัล  “พวกเธอคิดว่าคนนี้จะเป็นคนโปรดได้นานเท่าไหร่”  บ้างก็ทายว่า หลายเดือน บ้างก็ทายว่าเป็นปี นินทากันอย่างสนุกสนาน  “แล้วคราวนี้ตัวจริงของฝ่าพระบาทจะอาละวาดรึเปล่า”  พวกนางกำนัลใกล้ชิดต่างทายกันอย่างสนุกสนาน ไม่มีใครเดือดเนื้อร้อนใจแม้แต่น้อย  สุดท้ายตามคาดคนที่ไปอาละวาดน่ะหรือ หึๆ ก็คนอื่น  แสดงว่าภรรยาที่ดีต้องไม่หึงหวงใช่ไหม ให้คนอื่นทำหน้าที่นี้แทน  จะว่าไปเรื่องตรรกะของมนุษย์ ดูถามยายแมวบ้าจะดีที่สุด  ละครเรื่องนี้ของวีราเนสจบลงอย่างรวดเร็ว เขาชวนแม่คุยเรื่องอื่นที่สร้างสรรค์กว่านี้เห็นจะดีกว่า  งานเลี้ยงปีใหม่ย่อมมีการเต้นรำ หลังทั้งคู่เปิดฟลอร์ร่วมกัน พระราชาพระราชินีต่างเสร็จสิ้นภารกิจ ต่างฝ่ายต่างแยกย้าย เป็นอย่างนี้ทุกปี  &nbsp;  พี่ชายสองหน้าของเขาเต้นรำกับคู่หมั้นอย่างยายแมวบ้า ส่วนเขางั้นหรือ เขาเบื่อวีราเนสจนขี้เกียจจะปั้นหน้าแล้ว เห็นยายนั่นก็เหมือนเห็นพี่ชายสองหน้า  เขาปฏิเสธบอกว่าไม่อยากเต้นรำ ใครจะทำไม... ยายนั่นน้ำตาคลอ อีกแล้ว  ช่างเหอะ เขาไม่ใช่ผู้กล้า ไม่ถนอมสาวงาม และวีราเนสก็ไม่ใช่สาวงามด้วย เขาช่างโชคร้าย คู่หมั้นเป็นหญิงไม่งามแถมยังอ่อนแอ ต่อสู้ไม่ได้ ขี้แย และยังขี้ฟ้องอีกด้วย ไม่มีอะไรดีเลย  &nbsp;  เขาเบื่อ ออกจากงานก่อนเหมือนทุกปี แค่กลับห้องให้เร็วหน่อยเท่านั้น   อากาศเริ่มหนาวแล้ว เขามองออกมาจากหน้าต่าง ทุกปีก็จะต้องจุดพลุ เขากำลังชั่งใจว่าจะเข้านอนเลย หรือจะชวนแม่ไปดูพลุ   เขามองเห็นคนเดินเล่นในสวน แปลก ตอนนี้ทุกคนอยู่ในงาน ทำไมยายแมวบ้ามาเดินแถวนี้ หรือว่าคิดไม่ปกติอยากกระโดดลงไปเล่นน้ำในสระ  ช่วงนี้มันหนาวนะ เดี๋ยวจะไม่สบาย  &nbsp;  ยายแมวบ้าไม่ได้กระโดดลงไปในสระอย่างที่เขาคิด ยายนั่นแค่นั่งลงจ้องดอกบัวในสระ  &nbsp;  “ทำไมตอนนั้นนายไม่กระโดดลงไปล่ะ” เสียงยายแมวบ้าถามขึ้นมาโดยไม่หันมามอง  กระโดด ตอนไหน ทำไมต้องกระโดดลงไปด้วย เขาไม่มีรสนิยมชอบว่ายน้ำในสระบัวหรอกนะ  เขาเดินมานั่งลงด้านข้างยายแมวบ้า  “ตอนนั้นคือตอนไหน” เขาถาม  “ตอนที่คู่หมั้นนายตกน้ำ” ยายแมวบ้านิ่งไปครู่นึง “ตอนอายุ 8 ขวบ”  “ก็ยายนั่นคิดอะไรเพี้ยนๆ อยากเล่นน้ำตอนหน้าหนาว ฉันไม่ได้เพี้ยนอย่างยายนั่น ทำไมต้องกระโดดลงไปด้วยล่ะ”  เรนิส “...”  “นายคิดว่าวีราเนสอยากเล่นน้ำ?”  “ไม่ใช่หรือไง ถ้าไม่อยากเล่นน้ำจะพุ่งตัวลงไปทำไมเห็นชัดๆว่ากระโดดลงไปเอง หรือยายนั่นอยากฆ่าตัวตาย” เขาถามด้วยน้ำเสียงเย็นชา “ถ้าอยากตาย แล้วจะช่วยทำไมอีก”  “ตรรกะนายใช้ไม่ได้เลย วีราเนสไม่ได้ตั้งใจนะ ตอนนั้นวีราเนสสะดุดตกลงไปเอง” ยายแมวบ้าส่ายหน้า  ตรรกะประหลาดตรงไหน อยู่ดีๆคนกระโจนลงไปในน้ำ ถ้าไม่อยากเล่นน้ำ ไม่อยากฆ่าตัวตาย แล้วอะไรได้อีก ซุ่มซ่ามพุ่งลงไปในน้ำเอง?  คู่หมั้นเขาเป็นหญิงไม่งาม อ่อนแอ ช่างฟ้อง แล้วก็ซุ่มซ่ามพุ่งตัวตกลงไปในน้ำเอง...  เขาเห็นชัดๆว่ายายนั่นพุ่งตัวลงไป...  ช่างเหอะ ยายนั่นไม่สำคัญอะไร   “ถ้าซุ่มซ่ามลงไปเองได้ก็ต้องขึ้นมาเองได้สิ” เขาตอบอย่างเย็นชาเช่นเดิม “ในเมื่อรู้จักที่จะซุ่มซ่าม ก็ต้องรู้จักที่จะปีนขึ้นมาเอง”  เรนิส “...”  &nbsp;  ในอุทยานทั้งเงียบและมืด มีแสงไฟสลัวๆจากลูกแก้วเวทย์ประดับบนทางเดินเป็นระยะ ทุกคนต่างอยู่ในงานหมด  ช่วงปีใหม่ ระบบการรักษาความปลอดภัยน่าจะดี หรือไม่ก็นักฆ่าน่าจะหยุดงานกันในช่วงเทศกาลด้วย ไม่มีนักฆ่าเข้ามาเลย ทั้งๆที่แถวนี้ไม่มีคน  &nbsp;  เขากับยายแมวบ้าที่เหมือนมีเรื่องคิดไม่ตกนั่งมองสระบัวกันเงียบๆ  “เธอมีปัญหาอะไร”  “ก็ไม่เชิงหรอก พี่ชายนายบอกว่าเราสนิทกันมากเกินไป”  “แล้ว?”  “เขาอาจจะไม่พอใจ”  “แล้วยังไง?”  “นายไม่กังวลเลยหรือไง” เรนิสขมวดคิ้ว  “เขาไม่เคยพอใจอะไรฉันอยู่แล้วนี่ ไม่พอใจเพิ่มอีกเรื่องจะเป็นไร” เขาบ่น “พี่ชายสองหน้าเคยพอใจอะไรบ้าง ไม่เห็นจะมีสักอย่าง วันๆมัวแต่คิดวางแผนนู่นนี่ ในหัวคงมีแต่ใยแมงมุม”  เรนิสหัวเราะ “ก็จริง”  &nbsp;  “จริงสิ” เรนิสหันมาทำสีหน้าจริงจัง “มีเรื่องนึงที่ฉันอยากบอกนาย”  “อะไร”  &nbsp;  “จานแบบที่ฉันชอบ เป็นจานทองคำฝังเพชร เอาแบบแพงๆ หากคราวหน้านายจะหามานะ อ้อ แล้วก็อย่าลืมบอกคนอื่นๆด้วยล่ะ”  “ไหนว่าเธอชอบจานธรรมดาๆ” เขาจำได้ว่ายายแมวบ้าบอกว่ายอมสู้จนตัวตายเพื่อจานธรรมดา 4 ใบ  “อือ แต่ตอนนี้รสนิยมฉันเปลี่ยนไปละ จานธรรมดามีเยอะแล้วคราวหน้าขอแบบจานทองฝังเพชร”  จอมมาร “...”  &nbsp;  “นายรู้ไหม สัตว์เวทย์ของนายจะเป็นอะไร” ยายแมวบ้าพูดเสียงเบาเกือบจะกระซิบ  เป็นอะไรเขาไม่เห็นว่ามันจะสำคัญเลย มันไม่มีความหมาย เขามีหรือไม่มีก็ไม่ได้เดือดร้อน  “ไม่รู้ ไม่เห็นอยากรู้เลย”  ยายแมวบ้าเบิกตามองเขา “ทำไมล่ะ”  “มันไม่ได้มีความหมายอะไรมากนี่”  “ก็จริงอีก สำหรับนายคงอย่างนั้นแหละ” ยายแมวบ้าทำหน้าสลดไป   “เธอรู้อีกหรือไงว่าเป็นอะไร” ถ้าอยากจะบอกขนาดนั้น เขาแกล้งทำเป็นอยากรู้ก็ได้  “รู้สิ” เรนิสยิ้ม “บอกได้หมดเลย ยกเว้นธาตุ เพราะไม่รู้ว่ามันจะมีธาตุมืดรึเปล่า”  “แล้วเป็นตัวอะไรล่ะ”  “ไม่บอก” เรนิสยิ้มเจ้าเล่ห์ “แต่ถ้าฉันทายถูกนายมีเงินรางวัลให้ฉันไหม”  เงินรางวัล ไม่น่าเชื่อว่าตระกูลเทรลิสจะมีท่านหญิงที่งกได้ขนาดนี้  มิน่า พวกสาวใช้ถึงบอกว่าคนที่ประหยัดจะมีเงินเก็บเยอะ  ที่ตระกูลเทรลิสร่ำรวยมายาวนานก็เพราะว่างกตั้งแต่บรรพบุรุษมาล่ะมั้ง เพราะงกได้ขนาดนี้ตั้งแต่ต้นตระกูล แคว้นเทรลิสถึงได้รุ่งเรืองและร่ำรวย  การเป็นคนงก น่าจะเป็นเรื่องดี หรือเขาควรหัดงกและสะสมเหรียญทองไว้บ้างดี อย่างน้อยจะได้ไม่ขาดเวลายายแมวบ้ารีดไถ จะว่าไปเขาก็มีเหรียญทองที่แม่ให้มาไม่น้อยเหมือนกัน  “เธอจะเอาเท่าไหร่อีก” ไม่เป็นไร ยังไงเขาก็มีเงินไว้จ่ายยายนี่เยอะมาก  “อืม เอาเท่าไหร่ดีล่ะ” เรนิสทำหน้าครุ่นคิด “ไม่เอามาก เอาสัก 100 เหรียญทองก็พอ”  ยายแมวขี้งก เอาเหอะ อยากได้เงินเขาก็จะให้  เขาพยักหน้าเล็กน้อย  ยายแมวบ้าเอียงหน้ามากระซิบข้างหูเขา ก่อนที่จะหัวเราะคิกคัก  เขาอึ้งกับสิ่งที่ยายแมวบ้าบอกมา ไม่จริงมั้ง เขาคิดอยู่ในใจ จะเป็นไปได้อย่างไร ยายนี่แกล้งเขาอีกแล้วใช่ไหม หัวเราะแบบนี้  “ถ้ามันไม่ใช่ล่ะ” เขาถามอย่างเย็นชา เขาสงสัยแล้วว่ายายแมวบ้าจะกุเรื่องนี้ขึ้นมา  “มันต้องใช่อยู่แล้ว” เรนิสพูดอย่างมั่นใจ “เอาว่าถ้ามันผิด นายอยากได้อะไรฉันจะหามาให้ละกัน”  ยายนี่ เสนออะไรมาสุ่มสี่สุมห้าอีกแล้ว ช่างไม่ระวังตัวเอาเสียเลย  &nbsp;  เสียงพลุเริ่มดังขึ้น น่าจะใกล้เลิกงานแล้ว  เขาลุกขึ้น หันไปมองยายแมวบ้า  “เธอจะไปดูพลุกันไหม”  “ที่ไหน”  เขายื่นมือให้ก่อนที่ยายแมวบ้าจะเอื้อมมือมาจับ เขาดึงเธอขึ้นมา แล้วใช้เวทย์เทเลพอร์ทไปที่หอคอยตรงกำแพงพระราชวัง ไม่มีใครอยู่ที่นี่  ตำแหน่งนี้อยู่สูงกว่าจุดอื่น ยามมองออกไปเห็นแสงไฟของเมืองหลวงชัดเจน  มีคนจุดพลุจากริมกำแพงพระราชวังขึ้นไป ตำแหน่งนี้เห็นได้ชัดมาก  ยายแมวบ้าเท้าคางตรงขอบหน้าต่างหอคอยก่อนจ้องมองพลุ  หลังจากพลุหยุดไป ยายนั่นหันมามองเขา  “สวัสดีปีใหม่นายปีศาจ นายขอพรจากสวรรค์สิ”  พรจากสวรรค์? ยายแมวบ้าหน้าโง่ ไม่รู้หรือไงว่าเผ่าปีศาจกับเผ่าสวรรค์ไม่ขออะไรจากกัน แถมเวลาเบื่อๆก็สู้กันเป็นพักๆ  “อืม” เขาตอบกลับเบาๆ เอาเถอะ เขาไม่อยากทำลายบรรยากาศ ปล่อยยายแมวบ้าเพ้อฝันไปละกัน...  “เธอขออะไร”  “ฉัยขอให้รอดจากรูทหายนะ”  รูทหายนะนี่คืออะไร? ยายแมวบ้ามีความคิดอะไรแปลกๆอีกแล้ว  “นายจะขออะไร”  ขออะไรงั้นหรือ  “ฉันว่าฉันจะขอกลับไปฆ่าผู้กล้าลิทเทิ้ลคิตตี้”  ยายแมวบ้าตาเบิกโพลง หน้าซีดลง  เขาหัวเราะอย่างอดไม่ได้ ยายแมวบ้า รู้จักกลัวเหมือนกันหรือไง  “ฉันพูดเล่น”  “นายพูดเล่นเป็นด้วย” เรนิสมองเขาอย่างไม่เชื่อสายตา ก่อนที่เธอจะหัวเราะเบาๆ “ฉันพึ่งเคยได้ยินนายพูดเล่นก็วันนี้แหละ”   “ที่จริงนายมีอะไรน่าทึ่งหลายอย่างนะ ไม่ว่าจะเล่นดนตรีได้ พูดจาวกวนอ้อมค้อมแบบพี่ชายนายก็พูดได้” เรนิสรำพึง  ไม่ใช่เรื่องยากอะไรนี่ เขาแค่ขี้เกียจ  เรนิสทรุดตัวลงนั่งกับพื้น ช่างไม่มีมาดท่านหญิงอะไรแบบที่อยู่ในงานเลี้ยงเลย  “นายเล่นดนตรีให้ฉันฟังอีกทีสิ คราวที่แล้วฉันน่าจะเมา จำไม่ค่อยได้แล้ว”  ยายแมวขี้เมา เขาถอนหายใจ ก่อนจะพิงกำแหงแล้วร่ายเวทย์เสกขลุ่ยออกมา   เขาเริ่มเล่นเพลงปีใหม่ เสียงเพลงบรรเลงเป็นจังหวะช้าๆแต่อ่อนหวาน  ยายแมวบ้านั่งชันเข่า เอามือ 2ข้างเท้าคางจ้องมาที่เขา ดวงตาเธอใสและเป็นประกาย  งานปีใหม่บางทีก็มีอะไรดีๆเหมือนกัน  จะว่าไปเขาไม่มีความรู้สึกแบบนี้มากี่ร้อยปีแล้ว...นานจนเกือบจะลืมไปแล้วว่ามันเป็นยังไง  

 </div> 
