 <div style="word-wrap: normal;width:90%;">
			
				
    &nbsp;  &nbsp;&nbsp;&nbsp;&nbsp;&nbsp;&nbsp;&nbsp; หลังงานปีใหม่ ซิลบาสเตียนต้องเตรียมตัวกลับไปโรงเรียน  พี่ชายสองหน้ายังไม่หยุดยุ่งเรื่องของเขาอีกแล้ว  “ซิลบาสเตียน” พี่ชายสองหน้าพูดกับเขาด้วยน้ำเสียงนุ่มนวล ไม่ต้องพูดนุ่มขนาดนั้นก็ได้ เขาไม่ใช่ผู้หญิงสักหน่อย “งานปีใหม่ไม่สนุกหรือไง เห็นกลับไปก่อน วีราเนสตามหา”  “ทุกทีก็กลับก่อน ไม่เห็นนายเคยถาม” เขาพูดด้วยน้ำเสียงเย็นชา   พี่ชายสองหน้าเงียบไปเล็กน้อยก่อนจะถามต่อ “แล้วนายกลับไปที่ห้องเลยหรือไปที่ไหนต่อ”  “จะรู้ไปทำไม” เขาเลิกคิ้ว “ฉันไม่ชอบให้ใครมายุ่งเรื่องส่วนตัว”  พี่ชายสองหน้านิ่งไปอีกพักหนึ่งก่อนยิ้มกลับมาให้เขา หน้ากาก ใส่อยู่ตลอดเวลา ไม่เบื่อบ้างหรือไง  “นายไปกับเรนิสหรือเปล่า เรนิสออกไปจากงานแล้วไม่ได้กลับมาเหมือนกัน” น้ำเสียงพี่ชายเขาช่างนุ่มและทุ้ม “ฉันตามหาเธอไม่พบ”  “แล้วเรนิสว่าอย่างไรล่ะ” เขาถามกลับ  “เรนิสบอกว่าเหนื่อยเลยกลับไปก่อน ฉันลองถามนายดูเผื่อนายจะเจอเรนิสนอกงาน” ยายแมวบ้า จะโกหกทั้งที ช่างไม่แนบเนียน ทำให้พี่ชายสองหน้าสงสัย แต่ไม่เข้าใจ จะต้องโกหกไปทำไม ถึงบอกไปพี่ชายสองหน้าจะทำอะไรได้นอกจากโมโห  “แล้วนายจะถามฉันอีกทำไม” จอมมารพูดกลับไปอย่างไม่แยแส “ถ้านายไม่มีอะไรแล้วฉันขอตัวก่อน”   หรือที่ผ่านมาเขายอมให้มากเกินไป พี่ชายสองหน้าเลยได้ใจ  เขาขี้เกียจจะหาเรื่องยุ่งยากโดยไม่จำเป็น ยังไงก็ท้าประลองกันตรงๆไม่ได้ เรื่องเล่นละครหรือการเมืองเขาไม่ชอบยุ่ง แต่อย่าให้เขาหมดความอดทนละกัน   &nbsp;  &nbsp;  เขามีเรื่องต้องคิด  &nbsp;&nbsp;&nbsp;&nbsp;&nbsp;&nbsp;&nbsp; ตอนนี้เขาอายุครบ 16 แล้ว อายุ16 สำหรับปีศาจถือเป็นเด็กน้อยมาก สำหรับมนุษย์ก็ถือว่ากำลังจะย่างเข้าวัยผู้ใหญ่  ประเด็นไม่ได้มีอะไรมาก มันมีเรื่องการสร้างสัตว์เวทย์   เหอะ...ตามหนังสือตำราต่างๆ บอกว่าสัตว์เวทย์ถูกกำหนดมาแล้วจากสวรรค์  ยายแมวบ้าบอกว่ามันถูกกำหนดโดยผู้ผลิตเกม  เขาเริ่มสงสัยว่ายายแมวบ้าเชื่อถือได้รึเปล่า หรือยายนั้นกลั่นแกล้งเขาอีกแล้ว คราวที่แล้วจับเขาทำผมเป็นเด็กผู้หญิงแล้วทีนึง  ในชีวิตเขาไม่เคยถูกใครแกล้งมาก่อนนอกจากยายแมวบ้านั่น หรือคราวนี้ยายนั่นจะแกล้งเขาอีก   สัตว์เวทย์ของอดีตราชาปีศาจอย่างเขาจะเป็นอย่างที่ยายนั่นพูดได้ยังไง  &nbsp;  เขาตัดสินใจลองพิสูจน์  การสร้างสัตว์เวทย์ไม่มีอะไรยาก แค่ผสมพลังเวทย์ไปกับสิ่งแวดล้อม ตอนเป็นราชาปีศาจเขาเรียกทีนึงได้ทั้งฝูงด้วยซ้ำ  แต่ต้องหาพื้นที่ เอาอุทยานนี่เป็นยังไง หรือเอาในห้องนอนนี่ดี ถ้าตามอย่างยายแมวบ้าบอก เขาไม่ต้องใช้พื้นที่อะไรเยอะหรอกนะ สัตว์เวทย์เขาตัวไม่ได้ใหญ่แบบมังกรดำของพี่ชายสองหน้า  เขาตัดสินใจสร้างสัตว์เวทย์มันในห้องนอนนี่แหละ ถ้าเกิดยายแมวบ้าผิด แล้วสัตว์เวทย์ของเขาตัวใหญ่ขึ้นมาของจะพังก็ช่างมัน เขาจะโทษว่าเป็นความผิดของยายนั่นแล้วเรียกค่าเสียหายถ้าจะดี นิสัยขี้งกขนาดนั้น ถ้าโดนเรียกเงินคงเสียดายเป็นที่สุด  เขาค่อยๆส่งพลังเวทย์ไปรวมกับสิ่งแวดล้อม   พลังเวทย์ของเขาหลอมรวมเป็นก้อนเวทย์กลมๆจากเวทย์สีดำกลายเป็นสีขาว พลังเวทย์ก้อนนั้นยังคงดูดพลังจากเขาและสิ่งรอบข้างมาเรื่อยๆ  จนในที่สุดมันก็เริ่มสร้างรูปร่างขึ้นมา ก่อนที่จะค่อยๆหายไปอีกครั้ง  ไม่มีอะไรอยู่ตรงหน้าเขา มีแต่ความว่างเปล่า  สัตว์เวทย์ของเขาหายไปไหน  หรือการสร้างสัตว์เวทย์ครั้งนี้ไม่สำเร็จ  เป็นไปไม่ได้  เห็นชัดๆว่ามันสร้างเสร็จแล้ว  ขณะที่เขามองไปรอบๆเพื่อหาสัตว์เวทย์ มีเสียงเล็กๆดังที่เท้าของเขา  “เหมี๊ยว เหมียว”  ลูกแมวเปอร์เซียสีขาวหมอบอยู่ที่แทบเท้าเขา  นี่...นี่ ลูกแมวนี่เป็นสัตว์เวทย์ของเขาหรือ  &nbsp;  น่าขายหน้ามาก หากบรรดาลูกสมุนปีศาจในชาติที่แล้วรู้ว่าเขาเกิดใหม่เป็นมนุษย์แถมยังเรียกสัตว์เวทย์ออกมาเป็นลูกแมวสีขาว ไม่รู้พวกนั้นมันจะหัวเราะเยาะเย้ยเขาขนาดไหน อาจจะเป็นที่ขบขันไปอีกหลายร้อยปีเลย  แย่มากที่มนุษย์เรียกสัตว์เวทย์ได้แค่คนละ 1 ชนิดเท่านั้น  ครั้งนี้ยายแมวบ้ารู้อีกแล้วว่าสัตว์เวทย์ของเขาเป็นแมว แต่ตอนแรกเขาคิดว่าจะเป็นแมวป่าขนาดใหญ่ ไม่ก็แมว เอาว่าแมวที่โตกว่านี้ละกัน  ลูกแมวเปอร์เซีย แถมเป็นสีขาว อย่างกับสัตว์เลี้ยงเจ้าหญิง  ...ผู้ผลิตเกมกำหนด  เขาควรจะหาทางไปฆ่าผู้ผลิตเกมดีไหมที่หยามศักดิ์ศรีเขาด้วยการให้เขามีสัตว์เวทย์เป็นลูกแมว แถมยังสีขาวแบบนี้ มันน่ารักเกินกว่าจะเป็นสัตว์เวทย์ของอดีตราชาปีศาจชัดๆ  &nbsp;  แม่เดินเข้ามาตอนไหนไม่รู้ พร้อมนางกำนัลอีก 3-4 คน  “อันนี้อะไรหรือเซียร์ อุ๊ยตายละ..ลูกแมว” แม่เขาก้มลองมองดูสัตว์เวทย์ก่อนจะอุ้มมันขึ้นมา   เสียงกรี๊ดกร๊าดของบรรดานางกำนัลดังขึ้น  “ช่างน่ารักอะไรอย่างนี้เพคะ”  “เจ้าชายหามาเป็นของขวัญให้คู่หมั้นแน่เลย”  “หรือว่าหามาถวายพระราชินีเพคะ”  “น่ารั๊กน่ารัก”  “ขอจูบหน่อยนะเพคะ น่ารักมากๆ”  พวกผู้หญิงจ๊อกแจ๊กจอแจกันดังไปหมด ต่างพากันรุมล้อมชื่นชมสัตว์เวทย์หน้าตาแป๋วแหว๋วของเขา  แม่เขายิ้มก่อนอุ้มลูกแมวนั่นขึ้นมาจูบ“น่ารักจังเลย เอามาจากที่ไหน”  เขาก้มหน้าลง ถอนหายใจก่อนจะบอกว่า “สัตว์เวทย์”  ทั้งห้องตกอยู่ในความเงียบ ไม่มีใครพูดอะไรอีก  ก่อนที่พระราชินีจะตรัสออกมา “สัตว์เวทย์ของเซียร์อย่างนั้นหรือลูก”  เขาถอนหายใจอีกที “ครับ”  ทั้งห้องตกอยู่ในความเงียบอีกครั้ง นางกำนัลทั้งหลายต่างก้มหน้ามองพื้น ไม่มีใครสบตาใคร ต่างคนต่างมีสีหน้ากระอักกระอ่วน  เขาว่าแล้วเชียว มันน่าอนาถมาก พี่ชายสองหน้าสร้างสัตว์เวทย์เป็นมังกร แต่ของเขาเป็นลูกแมว ถึงเขาจะไม่สนใจอะไร แต่คนรอบข้างย่อมต้องเปรียบเทียบ   ดูสีหน้านางกำนัลพวกนี้ก็รู้แล้ว  แม่ยิ้มก่อนส่งลูกแมวคืนให้เขา เขารับมาด้วยความรู้สึกบอกไม่ถูก  “เซียร์เก่งมากเลยลูกที่สร้างสัตว์เวทย์ได้โดยไม่ต้องมีใครสอน”  เรื่องสร้างสัตว์เวทย์ไม่ได้ยากไหม แต่ตอนนี้เขากำลังลำบากใจ มันน่าอับอายรึเปล่า  “ทุกอย่างมีข้อดีของตัวมันเอง สัตว์เวทย์เป็นลูกแมวมีข้อดีของมันนะ” แม่ปลอบใจเขา “คิดดูสิ มันน่ารักแค่ไหน”  มองไปมองมา มันก็น่ารักดีเหมือนกัน  “ขนาดเล็กดีด้วย เรียกมาเลี้ยง เรียกมาเล่นก็ได้” แม่ยังคงพูดต่อ “สัตว์เวทย์ตัวใหญ่ๆเรียกมาไม่ได้แบบนี้ อีกอย่าง ความแข็งแกร่งของสัตว์เวทย์ไม่ได้อยู่ที่รูปร่างหน้าตาสักหน่อย”  จริงด้วยสิ ความแข็งแกร่งของสัตว์เวทย์ไม่ได้อยู่ที่รูปร่างหน้าตา เขาอยู่มาตั้งกี่ร้อยปีแล้ว ทำไมถึงหลงลืมข้อนี้ไปได้  อีกอย่าง ด้วยพลังเวทย์ของเขา จะมีหรือไม่มีสัตว์เวทย์ก็ได้ ไม่ได้สำคัญอะไร   เขาส่งยิ้มกลับคืนให้แม่ ก่อนหิ้วคอลูกแมวขึ้นมาดู  ก็ดี ถือว่ามีของเล่นใหม่ให้เล่น...  &nbsp;  โรงเรียนเปิดอีกครั้ง เขาต้องกลับไปเรียนหนังสือไร้สาระอีกแล้ว เขาไม่อยากจะบ่นว่าเขาต้องเรียนอีกทำไม ในเมื่อสัตว์เวทย์ก็สร้างได้แล้ว อาจารย์เวทย์พวกนี้ก็ไม่ได้มีความรู้เหนือกว่าเขาเลยด้วยซ้ำ  ทำอะไรไม่ได้ สุดท้ายก็ต้องมาโรงเรียน  ทันทีที่เข้าห้องเรียน ยายแมวบ้าปราดมาหาเขา  “ไหนๆ นายสร้างได้แล้วใช่ไหม สัตว์เวทย์ของนาย”  “อือ”  “อยู่ไหน อยู่ไหน เอามาให้ฉันเล่นหน่อยสิ” ยายแมวบ้าถามอย่างกระตือรือร้น  “นี่มันห้องเรียน” เขาปรามยายนั่นไว้ก่อน  “ฉันทายถูกใช่ไหม” เรนิสกระซิบ “นายอย่าลืมเงินของฉันล่ะ”  “อือ” เขาพยักหน้า ยายนี่เจอหน้าก็ทวงของ ทวงเงิน  &nbsp;  อาจารย์เข้ามาในห้อง ก่อนที่จะปฐมนิเทศน์ เหมือนทุกปีนั่นแหละ ไม่มีอะไรเปลี่ยนแปลง  การเรียนเวทย์เฉพาะธาตุจะเรียนเฉพาะชั้นปีที่3 เท่านั้น เนื่องจากการเรียนจะเข้มข้นมากขึ้นไม่รวมกับรุ่นอื่น ยกเว้นธาตุเฉพาะที่คนน้อยๆหายากๆอย่างเวทย์แสงรักษาหรือเวทย์แสงสายฟ้า   ในชั้นเรียนเขาก็มีแค่เด็กที่ชื่อเจนนี่คนเดียวเท่านั้นแหละ  ส่วนวิชาอื่นๆ จะถูกบังคับลง คนที่มีเวทย์ธาตุไม่ได้มีตัวเลือกให้ลงมากเหมือนปี 1-2 เขาต้องเรียนเวทย์ธาตุน้ำกับวีราเนสอีกแล้ว  ไม่เป็นไร คราวนี้แม่นั่นคงไม่มารบกวนให้เขาเป็นคู่ซ้อมด้วยแล้วล่ะ  หญิงไม่งาม แถมยังอ่อนแอ แล้วก็ขี้ฟ้อง ไม่มีอะไรดีเลย  คนที่สบายที่สุดคงเป็นเจ้าหญิงเจ้ามือบ่อนนั่น ไม่ต้องเรียนอะไรเลย  เขาอยากให้ยายนั่นลงประลองปีนี้อีก เขาอยากจะลองเวทย์น้ำระดับกลางดูจะดูซิว่าระเบิดนั่นจะทำอะไรเขาได้ไหม หรือว่าเขาควรจะเพิ่มระดับให้เข้าสู่พลังเวทย์ระดับสูงเลยดี ใช้เวลาสัก2 เดือนก็เพิ่มได้แล้ว ไม่เลวๆ งานประลองรอบถัดมาจะได้ใช้เวทย์น้ำระดับสูงจัดการกับระเบิด  ลืมไป น่าเสียดาย สภาอาจารย์ห้ามนำวัตถุระเบิดขึ้นเวทีประลอง  &nbsp;  มีวิชาเรียนเพิ่มมา การสร้างสัตว์เวทย์ ทุกคนที่พลังเวทย์อยู่ระดับกลางจะต้องเรียนวิชานี้ เช้าวันเสาร์  ตอนนี้มีอยู่แค่ไม่กี่คน มีเขา ยายแมวบ้า เบลล่า เธโอเด็กแว่นนั่น อเล็กซิส เจนนี่ แล้วก็ เด็กนักเรียนอีก 3 คนที่เขาไม่สนใจจะจำชื่อ ที่พลังเวทย์เข้าระดับกลางแล้ว  คนอื่นต้องเพิ่มพลังเวทย์ให้เข้าระดับกลางก่อนที่จะมาเข้าชั้นเรียนนี้ได้  &nbsp;  เรนิสสะกิดเขาหลายทีแล้ว  “เอามาเล่นหน่อยสิ” เธอกระซิบ “ฉันรู้นะว่ามันน่ารักมาก”  เด็กผู้หญิงน่าจะชอบสัตว์อะไรน่ารักๆ  เขาเรียกสัตว์เวทย์เจ้าแมวเหมียวที่ดูไร้น้ำยานั่นออกมา เขายังไม่ได้ตรวจสอบเลยว่ามันธาตุอะไร  ทั้งห้องเรียนการสร้างสัตว์เวทย์หันมามองเขา สายตาทุกคู่มองไปที่แมวน้อยตัวนั้น  เรนิสคว้ามันมากอด “น่าร๊าก น่ารักๆๆๆๆ”  อาจารย์กระแอมก่อนจะพูดว่า “จะเห็นว่าเพื่อนร่วมชั้นของเราสร้างสัตว์เวทย์ได้แล้ว”  เด็กนักเรียนหญิงต่างมามุงรอบเรนิส ทุกคนดูชื่นชอบแมว  แต่เขาได้ยินเสียงอเล็กซิสพูดออกมากับนักเรียนชายคนหนึ่งที่นั่งข้างๆกัน  “เป็นถึงเจ้าชาย กลับมีสัตว์เวทย์เป็นลูกแมว”  เขาไม่ควรจะได้ยินหรอก แต่หูเขาดีเกินไป  “ไม่เหมือนเจ้าชายซีริล สร้างมังกรได้ นี่สร้างลูกแมว”  เขาปรายตามองไปก่อนร่ายเวทย์ ลำแสงสีดำพุ่งไปที่ขาเก้าอี้โดยมีใครเห็น  ขาเก้าอี้ 2 ตัวนั่นหักลงมาทันที พวกขี้นินทาตกลงมานั่งกับพื้น  เก้าอี้มันเก่าแล้ว ขามันเลยเสื่อม...  เขาไม่ได้เกี่ยวข้องอะไรด้วยเลย...จริงๆ  &nbsp;  เรนิสยื่นลูกแมวมาคืนเขาหลังจากที่เธอเอาไปฟัดอยู่เกือบชั่วโมง  “มันมีชื่อไหม เวลาเล่นจะได้เรียกถูก”  ชื่องั้นหรือ สัตว์เวทย์ต้องตั้งชื่อด้วยหรือยังไง เขาไม่เคยได้ยิน ยายแมวบ้าคิดอะไรเพี้ยนๆอีกแล้ว  “สัตว์เวทย์ไม่มีใครตั้งชื่อ”  “นายน่าจะตั้งหน่อยนะ น่ารักขนาดนี้ ให้ฉันตั้งให้ก็ได้ ฉันชอบ” เรนิสหัวเราะก่อนเอานิ้วมาจิ้มหัวลูกแมวในมือเขา  “เอาชื่ออะไรดี โซเฟียดีไหม หรือลาล่า” เรนิสทำหน้าครุ่นคิด  ชื่อลูกแมวงั้นหรือ เขานึกชื่อดีๆออกแล้ว  เขายิ้มที่มุมปากก่อนชะโงกหน้าไปกระซิบ “มันชื่อ...”  เรนิส “...”  เขาหัวเราะในคอ พร้อมกับหิ้วคอลูกแมวตัวน้อยยกขึ้นมาดู “ชื่อนี้ดีไหมล่ะ ฉันว่าเหมาะกับมันดีนะ”  ริมฝีปากเขาแตะกับปากของเจ้าลูกแมวที่แลบลิ้นออกมาเลียริมฝีปากเขา  เขาหัวเราะอีกครั้ง ก็ดี ที่จริงเป็นแบบนี้ก็ดีเหมือนกัน...  &nbsp;  Writer’s note: เล่นเกมๆ  ถ้ามีใครทายถูกว่าสัตว์เวทย์ของซิลบาสเตียนชื่ออะไร   หลังบทถัดไปจะลง update ตัวละครรอบที่ 3 ให้ จุ๊บๆๆ แต่จะไม่สปอยล์นะคะ  &nbsp;  ขอบคุณผู้ที่หลวมตัวมาอ่านทุกท่าน ขอให้ท่านจงหลวมตัวต่อไป โฮะๆๆ   และขอบคุณสำหรับทุก comment นะคะ อ่านทุกเม้นท์แต่ช่วงนี้ไม่ทันได้ตอบ เพราะไม่ได้ล็อคอินมาบ่อยแล้วก็กำลังเร่งเดินสายการผลิต   ว่าแล้วก็ปั่น บท update ตัวละครไปพลางๆ คาดว่าน่าจะมีคนตอบถูกรูปขอยืมจาก pinterest.com  

 </div> 
