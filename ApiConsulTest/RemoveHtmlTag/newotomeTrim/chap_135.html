 <div style="word-wrap: normal;width:90%;">
			
				
    &nbsp;  ข่าวเรื่องซิลบาสเตียนสร้างสัตว์เวทย์เป็นลูกแมวสีขาวกระหึ่มไปทั่วเมืองหลวง เรื่องที่เป็นที่ขบขันของหลายคน  เจ้าชายกับสัตว์เวทย์ที่เป็นลูกแมวสีขาว  ถ้าเป็นเจ้าหญิงว่าไปอย่าง...  น้องชายลูกแหง่ ไม่น่าเชื่อว่าจะถูกกำหนดมาให้สร้างสัตว์เวทย์เป็นแบบนั้น  เรื่องนี้ทำให้เขาสบายใจไม่น้อย  &nbsp;  มิแรนด้ามาหาเขาช่วงเปิดเทอม เธอร้องไห้คร่ำครวญว่าไม่อยากแต่งงานกับอัศวินที่เป็นคู่หมั้นของเธอ บิดาของเธอตัดสินใจให้เธอหมั้นหมายกับอัศวินคนหนึ่งในสังกัดราชองครักษ์ที่พึ่งได้เลื่อนขั้นเป็นหัวหน้าหน่วย อายุเกือบจะ 40 แล้ว เคยแต่งงานแต่ภรรยาเสียชีวิต มีอนาคตที่น่าจะสดใส อีกไม่นานอาจจะได้เป็นหัวหน้ากอง  ต่างฝ่ายต่างพอใจ ตัวอัศวินพ่อหม้ายพึงพอใจกับว่าที่เจ้าสาวอายุน้อยหน้าตาสะสวยและการได้เลื่อนตำแหน่ง  พ่อของมิแรนด้าพอใจว่าที่ลูกเขยที่มีอนาคตแถมด้วยของหมั้นหมายมีราคาไม่น้อย จนทำให้มองข้ามอายุของว่าที่ลูกเขยที่เด็กกว่าเขาไม่กี่ปี  คนเดียวที่ไม่พอใจคือมิแรนด้า  “ซีริล ฉันไม่อยากแต่งงานกับอัศวินแก่แบบนั้น” มิแรนด้าคร่ำครวญ “ที่สำคัญ ฉันรักซีริล ฉันไม่สามารถแต่งงานกับคนอื่นได้ ซีริลต้องช่วยฉันนะ”  ช่างโง่เขลา เขาจะช่วยเธอทำไมในเมื่อการหมั้นหมายในครั้งนี้เขามีส่วนในการจัดแจง  เขาปลอบใจเธอไป 2-3 ประโยค ก่อนที่จะตัดบทว่าเขาไม่สามารถช่วยเหลือเธอได้  “มิแรนด้า ฉันไม่สามารถก้าวก่ายการตัดสินใจของพ่อเธอได้” เขาพูดอย่างอ่อนโยน “เธอต้องเข้าใจฉันด้วย ถ้าฉันเขาไปขัดขวางการหมั้นหมายระหว่างเธอกับคู่หมั้น คนจะครหาฉันขนาดไหน ฉันอาจถูกเสด็จพ่อลงโทษก็ได้”  มิแรนด้ายังคงร้องไห้คร่ำครวญ เธอเอื้อมมือมาโอบรอบคอเขา  เขานึกหัวเราะในใจ คิดจะใช้วิธีนี้เพื่อล่อลวงเขาอย่างนั้นหรือ คิดง่ายเกินไปแล้ว  เขาค่อยๆแกะมือเธอออกอย่างเบามือ แล้วดันตัวเธอออกไป  “มิแรนด้า พวกเราไม่เหมือนเดิมแล้ว เธอมีคู่หมั้นแล้ว เราไม่สามารถมีความสัมพันธ์กันแบบเดิมได้อีก”  “ที่ผ่านมา ซีริลก็มีคู่หมั้นแล้ว ไม่เห็นเคยถือสา” มิแรนด้าแย้ง  แววตาเขาเข้มขึ้น โง่ที่สุด พูดอะไรไม่สมควรอีกแล้ว  ถ้าไม่ใช่เพราะมิแรนด้าพยายามแสดงตัวอย่างเปิดเผยว่ามีความสัมพันธ์กับเขา และไประรานคู่หมั้นเขา มีหรือเขาจะอยากกำจัดเธอออกไปไวขนาดนี้  เขาไม่ชอบหมากที่สร้างปัญหา  “ที่ผ่านมา เราทำผิดกันมาพอแล้ว เราควรจะหยุดดีกว่า” เขาพูดอย่างนุ่มนวล “ฉันทำผิดต่อคู่หมั้น ต่อไปไม่ควรจะทำผิดอีก ยิ่งกว่านั้นหากคบกันต่อไปถือเป็นการลบหลู่พ่อของเธอแล้วก็คู่หมั้นของเธอด้วย”  ไม่มีอะไรต้องอาลัยอาวรณ์ ผู้หญิงแบบนี้เขาไม่เคยชอบอยู่แล้ว  &nbsp;  งานเลี้ยงวันเกิดเขาปีนี้ จัดเรียบง่าย แขกที่เชิญน้อย เฉพาะแขกสำคัญเท่านั้น เลดี้เบ็ธออกปากบ่นว่างานเล็กเกินไป แต่เสด็จพ่อทรงตัดบทว่าวันเกิดซิลบาสเตียนคราวที่แล้วไม่ได้จัดงานด้วยซ้ำ เลดี้เบ็ธถึงได้เงียบไป  จะว่าไปตั้งแต่เข้าโรงเรียน ซิลบาสเตียนไม่เคยจัดงานวันเกิดด้วยซ้ำ เช่นเดียวกับคู่หมั้นเขา เรนิสก็ไม่จัดงานวันเกิดเหมือนกัน นี่รวมไปถึงเด็กชนชั้นสูงคนอื่นๆในโรงเรียน แทบจะไม่มีใครจัดงานวันเกิดเลย  เรนิสกับซิลบาสเตียน สองคนนั้นเกิดวันเดียวกัน แล้วยังมีเจนนี่ และเจ้าหญิงแอริลอะไรนั่นอีกคน วันนั้นคนเกิดกันหลายคนจริงๆ  &nbsp;  งานวันเกิดถึงจะเล็กแต่ก็นับว่าหรูหรา อาหารและเครื่องดื่มล้วนแต่ชั้นยอด  เขาทักทายแขกบ้าง  มีคนคนหนึ่งที่เขาอยากหาโอกาสพูดคุยด้วย  ...“เธมม์”  &nbsp;  นายอ้วนนั่นหาตัวไม่ยาก ขลุกอยู่แต่ที่ซุ้มอาหาร  “เธมม์” เขาทักนายอ้วนนั่น  “เจ้าชาย” เธมม์คำนับเขา ในมือยังถือจานขนมอยู่  “ได้ข่าวว่าปีที่แล้วเธมม์ชนะพนัน ได้เงินมากมาย ปีนี้มีอะไรจะแนะนำบ้างไหม” เขาถามยิ้มๆ  “ท่านพ่อบอกว่าการพนันเป็นสิ่งไม่ดี หม่อมฉันไม่เล่นพนันอีกแล้ว”  “แล้วเธมม์รู้ได้อย่างไรว่าสัตว์เวทย์ของใครเป็นอะไร”  “หม่อมฉัน เอ่อ ฝันเห็นพะย่ะค่ะ”  ฝันเห็นงั้นหรือ หรือว่าเป็นนิมิต ความสามารถทางการพยากรณ์  “แล้วมีฝันเห็นอะไรอีกบ้างไหม”  “ไม่มีแล้วพะย่ะค่ะ”  เรนิสเดินเข้ามา เธอย่อตัวลงทำความเคารพเขาก่อนหันไปหาเธมม์ “มีเรื่องอะไรรึเปล่า”  &nbsp;“ฉันถามเธมม์ว่าเขามีฝันอีกไหม ฉันอยากรู้เรื่องความฝันของเขา”  เรนิสหันไปมองเธมม์ “ไม่มีแล้ว” เธมม์อ้อมแอ้มตอบเบาๆก่อนหลบตา  พี่น้องบุญธรรมคู่นี้ เหมือนเรนิสจะมีอำนาจมากกว่า สั่งเธมม์ได้ทุกอย่าง แต่เขายังไม่เข้าใจ ทำไมเธมม์สามารถปิดบังเรื่องการพนันสัตว์เวทย์จากเรนิสได้ หรือเรนิสรู้เรื่องนี้แล้ว แต่ไม่อยากเปิดเผยกับเขา เป็นไปได้ทีเดียวที่เรนิสจะช่วยเธมม์ปกปิดความผิด  &nbsp;  คู่หมั้นของเขามีความคิดค่อนข้างซับซ้อน บางทีเขาไม่ค่อยเขาใจเธอถ่องแท้นัก เปลือกที่หุ้มของเรนิสดูจะหนาขึ้นทุกวันๆ   เดิมทีตอนเด็กๆเขาเคยเข้าใจว่าหลังหมั้นหมายเธออาจจะเกรงใจเขาไม่ก็เขินอายทำให้ห่างเหินไปบ้าง   แต่พอเวลาผ่านไป เขาเริ่มดูออก แม้เรนิสจะชื่นชมเขาบ้าง แต่มันเหมือนแค่ความชื่นชมภาพวาดหรืออะไรซักอย่างที่เป็นงานศิลปะ ไม่ใช่ความปลาบปลื้มแบบหญิงสาวปลื้มชายหนุ่มทั่วไป &nbsp;ในความชื่นชมนั้นมันมีความรู้สึกอื่นร่วมด้วย ความรู้สึกที่ซ่อนอยู่มันคือความกลัว เหมือนเรนิสจะกลัวอะไรบางอย่างในตัวเขา  &nbsp;  เขายังไม่เข้าใจ เขาไม่เคยทำอะไรให้เธอ ทำไมเธอจะต้องกลัวเขาขนาดนั้นด้วย หรือว่าเขาดูดุเกินไป   ไม่นะ เขายังนึกไม่ออกว่าเขาเคยดุเธอตอนไหนด้วยซ้ำ  &nbsp;  วีราเนสมาอวยพรวันเกิดและมอบของขวัญปีใหม่ให้เขา เขายิ้มและพูดคุยกับเธอเล็กน้อย  น้องชายลูกแหง่ไม่อยู่ในงานอีกแล้ว ซิลบาสเตียนไม่เคยรักษามารยาทอะไรมากมาย ไม่อยากทำก็ไม่ทำ ไม่อยากอยู่ก็ไม่อยู่  &nbsp;  “เจ้าชายซิลบาสเตียนน่าเบื่อมากเพคะ” วีราเนสบ่น “วันๆปั้นแต่หน้าเย็นชาเหมือนน้ำแข็ง พูดจาไร้อารมณ์แถมยังไม่รักษาน้ำใจหม่อมฉันเลย”  เขาปลอบใจเธอไป 2-3 ประโยค ก่อนเหลือบมองคู่หมั้น  เรนิสมีรอยยิ้มน้อยๆกับคำพูดของวีราเนส   “เธอยุยงให้เจ้าชายใจร้ายกับฉันใช่ไหม” วีราเนสหันไปต่อว่าเรนิส  เรนิสหยิบพัดขึ้นมาโบก เชิดหน้าขึ้น นั่นมาจากอาจารย์สอนบุคลิกภาพที่ไม่ได้เรื่องของเธออีกแล้ว เขาคงต้องแนะนำให้เธอเปลี่ยนอาจารย์ หาคนใหม่แทนดีกว่า ท่าทางแบบนี้เหมือนนางละครไม่มีผิด ไม่เหมาะกับเรนิสเลย  “ท่านหญิงวีราเนส ฉันจำได้ว่าเคยบอกไปแล้ว สตรีที่มีแต่ความหึงหวงย่อมเป็นภรรยาที่ดีได้ยาก สามีจะรำคาญ” เรนิสเชิดหน้าเพิ่มขึ้นอีก “สตรีที่เซ้าซี้น่ารำคาญก็เช่นกัน สามีจะรำคาญ ท่านหญิงวีราเนสต้องระวังข้อนี้ไว้ให้มาก”  เขานึกขำในใจ คู่หมั้นเขาปากคอเราะร้ายเหมือนกัน รู้จักเหน็บแนม  “นี่เธอว่าฉันน่ารำคาญ” วีราเนสเหมือนจะควบคุมอารมณ์ไม่ได้  “เปล่า ฉันแค่บอกว่า ท่านหญิงวีราเนสต้องระวังข้อนี้ไว้ให้มาก” เรนิสพูดเนิบนาบแต่เหมือนจะเน้นคำว่า “ระวัง” เป็นพิเศษ  เฌอร์เดินเข้ามาหาเขา แต่พอเห็นเขาอยู่กับวีราเนสและเรนิส เธอก็หันหลังกลับ เขายังทันเห็นน้ำตาที่เอ่อคลอในดวงตาของเธอ...  &nbsp;  เขาถอนหายใจ งานงานเดียว แต่มีละครให้ดูมากมาย  ภาพเสด็จพ่อและเสด็จแม่ของเขา ออกงานร่วมกัน พอทักทายแขกเสร็จแล้วก็แยกย้าย เขาเห็นตั้งแต่เด็ก  ปีนี้ต่างออกไป เป็นเพราะเขาอายุมากขึ้น มองโลก เข้าใจอะไรๆมากขึ้น มองสายตาคนออกมากขึ้น  เมื่อเขาสังเกตให้ดี เสด็จแม่หมางเมินกับเสด็จพ่อ แต่มีแววตาที่ล้ำลึกเวลาแอบทอดพระเนตรคนคนหนึ่ง   ดยุคแห่งเทรลิส ท่านพ่อของเรนิส  แต่ท่านดยุคมองเพียงแค่ดัชเชสเท่านั้น ความรักของทั้งคู่ชัดเจนจนใครๆก็รู้ สายตาที่มองเสด็จแม่ มีแค่ความเป็นเพื่อนเท่านั้นเอง ไม่ได้มากกว่านั้น  น่าขำ พระราชินีทรงมีพระทัยให้ชายอื่น แต่ไม่ได้รับความรู้สึกนั้นกลับมา  &nbsp;  เสด็จพ่อเองทรงมีคู่รักมากมาย คนที่หึงหวงเสด็จพ่อกลับไม่ใช่พระราชินี แต่เป็นเลดี้เบ็ธ เลดี้เบ็ธเกลียดชังคู่รักของเสด็จพ่อทุกคน  เสด็จพ่อทรงมีพระทัยให้เลดี้เบ็ธเช่นกัน พวกเขารักกัน แต่ต่างฝ่ายต่างสมรสกับคนอื่น เสด็จพ่อเอง แม้จะให้ความสำคัญกับเลดี้เบ็ธ แต่ก็มีความสัมพันธ์กับหญิงอื่นไปทั่ว  พันธะสัญญาเวทย์โลหิต ทำให้ความหมายของการสมรสคืออยู่ชั่วชีวิต ไม่สามารถสมรสได้ใหม่จนกว่าอีกฝ่ายจะตาย แต่นั่นไม่ได้หมายความว่าจะทำให้ชีวิตสมรสราบรื่นและมีความสุขแม้แต่น้อย  ใครเป็นคนกำหนดว่าการแต่งงานต้องทำพันธะนี้ ไม่มีประโยชน์เลยสักนิดเดียว  &nbsp;  เขาเต้นรำกับเรนิส เธอเหลือบมองท่านพ่อกับท่านแม่ของเธอปลีกตัวออกจากงานอย่างเงียบๆ มีรอยยิ้มบางๆผุดขึ้นที่ใบหน้าสวยๆของเธอ ดยุคกับดัชเชสเป็นแบบนี้เสมอ มักหนีออกจากงานหายไปกัน 2 คน  เขาชอบรอยยิ้มของเธอเวลาเผลอๆมากกว่ารอยยิ้มที่เธอปั้นให้เขาแบบทุกครั้ง  ท่านพ่อท่านแม่ของเรนิส เป็นคู่สมรสที่ดูมีความสุข แต่เขายังสงสัย ในเมื่อรักกันขนาดนี้ทำไมดยุคถึงมีข่าวกับดาราละครนั่นได้  อาจจะเป็นเหมือนเสด็จพ่อ ถึงจะมีคนที่รัก แต่ก็มีคนอื่นๆได้ อย่างนั้นรึเปล่า  เสียงเพลงหยุดไป   “ฉันอยากได้ของขวัญวันเกิด” เขาพูดเบาๆ  “เอ๋ หม่อมฉันถวายไปแล้ว”  เขาได้รับแล้ว แท่นทับกระดาษที่มีอัญมณีฝังอยู่ ดูก็รู้ว่าไม่ใช่ของที่เธอเลือกเอง น่าจะเป็นคนอื่นเลือกมาให้  “ฉันอยากวาดรูปเธอ”  เรนิสทำหน้างุนงงสักครู่  “ได้ไหม”  เธอพยักหน้าตอบรับ “เพคะ”  “เอาไว้วันไหนว่างๆ ฉันจะขอให้เธอเป็นแบบ”  &nbsp;  ห้องทำงานของเขา ของขวัญวันเกิดวางอยู่เต็มโต๊ะรวมทั้งที่พื้นด้วย นับร้อยชิ้นได้ เขาไม่มีเวลาจะแกะ   เขานั่งอ่านเอกสารที่ให้คนไปหาข้อมูลมาอย่างลับๆ เรื่องนี้เขาไม่ได้บอกใคร แม้แต่เลดี้เบ็ธ  เหตุการณ์ช่วงที่เขาและซิลบาสเตียนเกิด เขาสงสัยมานานแล้วว่าอะไรทำให้เสด็จพ่อและเสด็จแม่เป็นแบบนี้ ทั้งคู่ต่างเล่นเกมการเมือง สะสมขั้วอำนาจ ชิงไหวชิงพริบกันตลอดเวลา  เสด็จพ่อขึ้นครองราษฎร์ไม่ราบรื่นมากนัก พระราชาพระองค์ก่อนมีพระโอรสนอกสมรส 2 คน ไม่มีสิทธิ์ในบัลลังก์ แต่ก็ก่อหวอดสร้างความวุ่นวาย  เสด็จพ่ออาศัยกองกำลังส่วนพระองค์ร่วมกับกองทัพของตระกูลบาร์ตันปิดล้อมเมืองหลวง จัดการกับขุนนางที่ก่อหวอดเรียบร้อย ส่วนพระเชษฐานอกสมรสของเสด็จพ่อหายสาบสูญ ไม่ต้องเดา คาดว่าไม่มีชีวิตรอดแล้ว  &nbsp;  เสด็จพ่อกับเสด็จแม่ความสัมพันธ์ค่อนข้างราบรื่นไม่มีปัญหาจนกระทั้งเสด็จแม่ทรงพระครรภ์ เขาพอเดาได้ ต่างฝ่ายต่างไม่รักกัน มีทายาทเพื่อให้ทุกอย่างสมบูรณ์แบบ  เขาเกิดในฤดูใบไม้ผลิ   ในเอกสารระบุว่าพระราชินีประชวรหนักหลังประสูติ พระทายาทถูกแยกไปทันทีหลังประสูติ และตระกูลบาร์ตันก่อหวอด กองทัพของตระกูลตั้งท่าจะบุกเมืองหลวง ตระกูลบาร์ตันจัดว่ากองกำลังเข้มแข็งที่สุด ถึงแม้ไม่เท่ากองทัพของพระราชา แต่หากรบกันขึ้นมาย่อมเกิดความเสียหายหนักและยังเปิดโอกาสให้แคว้นอื่นก่อกบฏได้อีกเป็นลูกโซ่ ไม่นับการรุกรานจากภายนอกที่อาจจะเกิดขึ้นได้เช่นกัน  ในขณะนั้น ตระกูลบาร์ตันมีอำนาจมากโดยเฉพาะด้านการทหารและมีความสัมพันธ์กับอาณาจักรไอซ์และตระกูลเทรลิสผ่านการสมรส เป็นพันธมิตรกับแคว้นลูฟฟ์และแคว้นเล็กๆอีก 2-3 แคว้น ไม่นับด้านเศรษฐกิจที่ตระกูลเทรลิสมีการปล่อยกู้ให้หลายแคว้น หากรวมกันขึ้นมาก่อกบฏ หรือปิดเส้นทางการค้า เหตุการณ์จะวุ่นวายมาก   ดยุคแห่งบาร์ตันกล่าวหาพระราชาว่าทรงวางยาพิษพระราชินี ข้อกล่าวหานี้ร้ายแรง หากไม่มีมูล ผู้ครองแคว้นจะกล้ากล่าวหาพระราชาได้อย่างไร  คนที่ทำคิดง่ายเกินไป หากพระราชินีสิ้นพระชนม์ จะสามารถตั้งพระราชินีใหม่ได้ง่ายๆงั้นหรือ  เด็กที่เกิดมาแค่มีสายเลือดตระกูลบาร์ตันอยู่บ้างแต่ไม่เคยเห็นหน้า ในสายตาท่านตาจะมีคุณค่ามากกว่าลูกสาวคนสุดท้องที่เลี้ยงมาตั้งแต่เล็กได้ยังไง  ไม่นับรวมว่าเรื่องนี้เป็นการท้าทายอำนาจของตระกูลบาร์ตัน   ผู้เยียวยาถูกระดมมาจากทุกที่ ทั่วเมืองหลวงและแคว้นบาร์ตัน สงครามกลางเมืองจะเกิดขึ้นหรือไม่ขึ้นกับชีวิตผู้หญิงแค่คนเดียว  สุดท้ายแล้วเหมือนสวรรค์คุ้มครอง พระราชินีหายจากพระอาการประชวร แต่ข่าวลือเรื่องความสัมพันธ์หมางเมินกระหึ่มไปทั่งอาณาจักร  ตระกูลบาร์ตันต้องการให้มีการลงโทษผู้ก่อเหตุวางยาพิษซึ่งไม่รู้ว่าเป็นใคร อาจจะเป็นพระราชาเองหรือเป็นคนอื่น  หลายเดือนต่อมาเหมือนความสัมพันธ์ระหว่างพระราชาและพระราชินีดีขึ้น พระราชินีทรงพระครรภ์อีกครั้ง เรื่องบาดหมางระหว่างตระกูลบาร์ตันกับพระราชายุติลง  หลังจากมีซิลบาสเตียนเพื่อพิสูจน์ว่าพวกเขายังรักกันดี ทำให้ตระกูลบาร์ตันอยู่ในความสงบและรามือจากเรื่องนี้ไป เสด็จพ่อและเสด็จแม่ไม่เคยร่วมห้องบรรทมกันอีก ไม่จำเป็นไม่อยู่ใกล้ๆกันด้วยซ้ำ  หลังจากนั้นมาก็เป็นอย่างที่เห็น  สองฝ่ายต่างคานอำนาจกัน ถึงแม้เสด็จพ่อจะมีอำนาจสูงสุด แต่ตระกูลบาร์ตันก็มีอำนาจไม่น้อย แค่ไม่มากเหมือนเดิม เพราะตอนนี้ตระกูลเทรลิสถูกแยกออกไปอยู่อีกขั้วหนึ่ง  น่าขำ การร่วมเตียงกันเพื่อยุติการก่อสงครามกลางเมือง การสร้างภาพว่ายังรักกันดี การมีลูกเพื่อพิสูจน์ว่าชีวิตสมรสไม่มีปัญหา   หลอกลวงชัดๆ นี่เป็นการหลอกลวงคนทั้งอาณาจักร  ใครกันที่กล้าวางยาพิษพระราชินีแล้วลอยนวลโดยไม่ถูกลงโทษ ไม่มีใครสืบหาตัวการ คนที่ทำได้มีไม่กี่คนเท่านั้นแหละ  ซีริลหลับตาลง ไฟจากเวทย์ของเขาเผาเอกสารทั้งหมดเป็นจุลไปในพริบตา  เรื่องบางเรื่องเหมือนเขาไม่รับรู้อาจจะดีกว่า  เขาหัวเราะขื่นๆ แต่ทำยังไงได้ ในเมื่อรู้ไปแล้ว  &nbsp;  แล้วที่เสด็จพ่อเลือกให้เขาหมั้นหมายกับเรนิสเป็นเพราะความหวังดีต่อเขา หรือว่าเหตุผลอื่นกันแน่  &nbsp;  &nbsp;  เช้าวันใหม่ เขาไม่มีอารมณ์อยากทำอะไรทั้งนั้น เขาไม่ได้กลับไปโรงเรียน เขาอ้างว่าเขาปวดศีรษะหลังงานวันเกิด จะอยู่ที่นี่สัก 2 วัน เขาปวดศีรษะจริงๆและเขาต้องการตั้งหลัก  เขามองทอดสายตาออกไปนอกหน้าต่าง ฤดูใบไม้ผลิแล้ว ดอกไม้เริ่มเบ่งบาน สวนเป็นสีเขียวขจี   เขายืนที่ริมหน้าต่าง ในมือถือริบบิ้นเส้นยาว ความลื่นของมันผ่านนิ้วมือทำให้จิตใจเขาสงบลงบ้าง  อากาศควรเริ่มอบอุ่นแล้ว เขาไม่เข้าใจ ทำไมเขายังรู้สึกถึงความหนาวเย็น  ฤดูหนาวสำหรับเขา ช่างยาวนานเหลือเกิน...  เขาหวังเพียงแต่ว่ามันจะสิ้นสุดลงสักวัน...  

 </div> 
