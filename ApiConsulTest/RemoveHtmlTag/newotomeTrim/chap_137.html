 <div style="word-wrap: normal;width:90%;">
			
				
    คำเตือน: ท่านอาจปวดศีรษะจากภาวะมโนต่อเนื่องเป็นฉากๆของเจนนี่ได้  (ต้องเข้าใจ ตัวเองขี้มโนแล้วยังคิดได้ว่าคนอื่นมโนด้วย ขอเชิญเจนนี่รับยาได้)  ข้อควรระวัง มโน เป็นโรคติดต่อ สามารถติดได้ด้วยการอ่าน ยังไม่มียารักษาและยังไม่มีวัคซีน ขอท่านโปรดใช้ความระมัดระวังในการอ่าน  &nbsp;  &nbsp;  &nbsp;  ช่วงนี้อองตัวร์เดินทางมาที่อาณาจักรฟานส์บ่อยมาก จะอะไรซะอีก ก็รักแรกของอองตัวร์ เจน เบลล์เลอร์ อะไรนั่น  หามาตั้งนานก็ยังไม่เจอ  บางทีเจนนี่ยังสงสัย ความจริงแล้ว เจน เบลล์เลอร์นั่นมีตัวจริงรึเปล่า หรือว่าเป็นภาพหลอนจากจิตสำนึกของอองตัวร์  เกมนี้มีแต่คนบ้าเต็มไปหมด ขนาดเจ้าหญิงแอริลน้องสาวของอองตัวร์ยังเป็นคนบ้าสติไม่ดีแบบอารมณ์รุนแรงควบคุมไม่ได้ มันก็ไม่แปลกอะไรที่พี่ชายจะสติไม่ดีแบบเห็นภาพหลอน มโนเอาเองว่ามีเด็กสาวหน้าตาดีมาช่วยชีวิต  &nbsp;  อองตัวร์มาที่โรงเรียนเวทย์ฟานเซียส์ 3 ครั้งแล้วตั้งแต่เปิดเทอม เขาลาเรียนมาเพื่อมาหารักแรกที่อาจจะเป็นภาพหลอนของเขานี่แหละ เขาเคยบอกเจนนี่ด้วยความมั่นใจว่าเขาเห็น เจน เบลล์เลอร์อะไรนั่นที่นี่  ยืนยันได้ว่าไม่มีนักเรียนชื่อนี้ในสารบบโรงเรียน เธออยากจะตะโกนบอกอองตัวร์ว่าเธอเช็คมาเกือบจะร้อยรอบอยู่แล้วนะ ไม่มีแน่ๆ  ที่แย่มากๆคือตอนงานเต้นรำของโรงเรียนปีที่แล้ว อองตัวร์มางานกับน้องสาวสุดยอดเจ้าหญิงแห่งยุค หลังจากงานเริ่มไม่นาน อองตัวร์ก็มาบอกเธอว่าเจอเจน เบลล์เลอร์แล้ว แต่แม่เจนอะไรนั่นวิ่งหนีหายไปอย่างไร้ร่องรอย  คนทั้งคน จะหายไปอย่างไร้ร่องรอยได้ยังไง  เจน เบลล์เลอร์หน้าตายังไงก็ไม่รู้ ในรายชื่อนักเรียนดันไม่มีรูปและโลกเวทย์มนตร์บ้าๆนี่ไม่มีกล้องถ่ายรูป ไม่รู้จะไปเอารูปที่ไหนมาดู  อองตัวร์บอกแค่ว่าเป็นผู้หญิงผมสีดำ หน้าตาสวย ยืนอยู่คนเดียวในงาน  แค่นี้ก็ผิดแล้ว ผู้หญิงสวยอะไรจะไม่มีคู่ควงงานเต้นรำ เป็นไปไม่ได้   หรือว่าจะเป็น ผี ..เป็นไปไม่ได้อีก โลกเวทย์มนตร์บ้าๆนี่ไม่มีผี  แล้วคนที่เคยช่วยชีวิตอองตัวร์ถือว่ามีพระคุณ ไม่ได้ติดหนี้อะไรอองตัวร์จะวิ่งหนีอองตัวร์ไปทำไม ด้วยตรรกะความเป็นจริงแล้วควรรีบมารับเป็นผู้มีพระคุณ รับความดีความชอบไปมากกว่า  แต่เพื่อนมีปัญหา ยังไงก็ต้องช่วย เธอต้องขอตัวจากมิคาเอลที่มองอย่างงงๆ ออกมานอกงานเพื่อช่วยอองตัวร์ตามหาเจน เบลล์เลอร์อะไรนั่นในความมืด   อองตัวร์มั่นใจมากว่าเห็นเจน ออกไปนอกงาน   ยังดีเขามีเวทย์ธาตุไฟคอยส่องทาง ไม่งั้นเธอต้องใช้เวทย์สายฟ้าส่อง ผู้คนคงแตกตื่นพิลึก ส่องกันในสวนและจนทั่วโรงเรียน  ผลที่ได้จากการตามหางั้นหรือ ไม่มีแม้แต่เงา  สุดท้าย อองตัวร์คิดว่าเจนน่าจะเป็นเด็กสามัญชน เลยไปดักหน้าหอพักนักเรียนทุน ดักรอจนถึงเช้ามืด แล้วไง  ไม่เจอ...  &nbsp;  คิดแล้วไม่มีผิด อองตัวร์เห็นภาพหลอน  เจนนี่สรุปได้ว่า อองตัวร์น่าจะมีโรคทางจิตเวชที่มาจากกรรมพันธุ์  เชื้อพระวงศ์ราชวงศ์อีสเทร่าช่างน่าสงสารยิ่งนัก เจ้าชายรัชทายาทเห็นภาพหลอนและอาจมีอาการหูแว่ว แถมเชื่อว่าภาพหลอนมีตัวตนเป็นตุเป็นตะ ส่วนเจ้าหญิงองค์เล็กเป็นอันธพาล โรคก้าวร้าวควบคุมอารมณ์ไม่ได้  น่าเสียดายโลกเวทย์มนตร์แห่งนี้ไม่มีจิตแพทย์ ดังนั้นอนาคตของอาณาจักรอีสเทร่าช่างมืดมน เจ้าหญิงเจ้าชายต่างไม่ปกติสติไม่ดีทั้งนั้น  &nbsp;  คราวนี้ก็เช่นกัน อองตัวร์มาที่อาณาจักรฟานส์อย่างไม่เป็นทางการอีกครั้ง เขาอ้างว่ามามอบของขวัญวันเกิดให้เจ้าชายซีริลแต่มาหลังงานวันเกิดเสียหลายวัน  เขาให้เหตุผลว่า “ถ้าฉันเดินทางเข้ามาอาณาจักรฟานส์บ่อยๆ อาจถูกหวาดระแวงได้ว่ามาสืบความลับ ดังนั้นต้องอ้างเหตุผล เช่นมาเยี่ยมน้องสาว แต่หลายครั้งเข้าทางอาณาจักรฟานส์อาจจะไม่เชื่อ อ้างว่ามามอบของขวัญก็เป็นข้ออ้างที่ดี”  อองตัวร์มาถึงอาณาจักฟานส์เพื่อให้ของขวัญเจ้าชายซีริล ใครเชื่อก็โง่แล้ว ถ้าบอกว่ามามอบของขวัญให้เจ้าชายซิลบาสเตียนเพราะคิดว่าเจ้าชายเป็นเจ้าหญิงโฉมงามคนอาจจะเชื่อมากกว่า   เอาเหอะ เอาว่าบางทีคนบ้าก็มีเหตุผลของคนบ้าอยู่ในตัว จะไปเอาอะไรมาก  &nbsp;  อองตัวร์เวลามาก็เยี่ยมแอริลนิดหน่อย โรงเรียนกวดขันเรื่องความปลอดภัยมาก การเข้าในโรงเรียนไม่ใช่เรื่องง่าย ต้องระดับ VIPจริงๆถึงเข้าๆออกๆได้   อองตัวร์หลังจากทะเลาะกับแอริลเสร็จก็ชวนเธอไปเดินหาคนตามสวน เจนนี่เห็นแก่น้ำใจที่อองตัวร์เคยมาส่งเธอเข้าเมืองหลวงด้วยรถม้าโฮโซของเขา เดินก็เดิน คงไม่เจออีกนั่นแหละ  สวนหย่อมของโรงเรียนกว้างใหญ่มาก เต็มไปด้วยดอกไม้ สระน้ำ แล้วก็ศาลาพักผ่อน  วันเสาร์ช่วงเย็นนักเรียนต่างก็เลิกเรียนเดินกลับห้องพัก เธอและอองตัวร์ตกเป็นเป้าสายตาของใครหลายคน  คงถูกนินทาอีกแน่  &nbsp;  “นั่น เจน เบลล์เลอร์” อองตัวร์โพล่งขึ้นมาก่อนวิ่งไปที่เด็กสาวคนหนึ่งแล้ววิ่งไปจับข้อมือเธอไว้เหมือนกลัวว่าเธอจะหายตัวไปอีก  เด็กสาวคนนั้นหันมามองอองตัวร์ที่ดึงเธอไว้  นั่น...เรนิส  “นายกระจอก...” เรนิสอุทานขึ้น ใบหน้าเธอดูซีดขาวด้วยความตกใจ เหมือนจะสะบัดข้อมือหนี แต่อองตัวร์ดูท่ามือจะเหนียวเหมือนกาว สะบัดยังไงก็ไม่หลุด  จริงๆแล้วอองตัวร์ไม่ได้แค่เห็นภาพหลอน แต่ถึงขนาดเหมาเอาอย่างเป็นตุเป็นตะว่าเรนิสเป็นเจน เบลล์เลอร์ อาการหนักมาก...  สุดท้ายเหมือนเรนิสจะรู้จักเจ้าชายอองตัวร์ “เอ่อ เจ้าชายอองตัวร์”  “เจน เธอจริงๆด้วย” อองตัวร์ดูดีใจมากที่ภารกิจสำเร็จ “ฉันตามหาเธอมาตั้งหลายปี”  เรนิสเหลือบมองมาที่เจนนี่ ก่อนจะทำท่าลังเลเหมือนไม่รู้จะพูดอะไรดี  &nbsp;  อ้าว...ตกลงเรนิสก็คือ เจน เบลล์เลอร์อะไรนั่นหรือ ทำไมพวกเขารู้จักกันในชื่อปลอม หรือเป็นการปลอมตัวตามหารักแท้  &nbsp;  เรื่องนี้เป็นละครน้ำเน่าได้อีกนั่นแหละ ท่านหญิงสูงศักดิ์ปลอมตัวเป็นสามัญชน ได้ช่วยเจ้าชายไว้แล้วยังไงต่อนะ อ้อ ตกหลุมรักกัน เจ้าชายไม่รู้ว่าท่านหญิงเป็นใคร และท่านหญิงผู้นั้นดันมีคู่หมั้นแล้ว เป็นเจ้าชายเหมือนกันซะด้วย  &nbsp;  เป๊ะ เขียนบทละครเด็ดๆได้เรื่องนึงเลย ละครโรงเรียนประจำปี เล่นเรื่องนี้น่าจะดี ใช้ชื่อปลอมให้ไม่รู้ว่าเป็นใครก็ใช้ได้แล้ว  ละครฉากนี้ชักสนุกแล้วสิ รักแรกของเจ้าชายรัชทายาทแห่งอีสเทร่า เป็นคู่หมั้นของเจ้าชายซีริล จะมีศึกชิงนางไหมเนี่ย  &nbsp;  ใช่แล้ว ปีนี้ในฐานะประธานชั้นปีที่ 3 เธอจับฉลากได้การแสดงละคร เอาพล็อตนี้ไปแสดงดีกว่า...ไม่ดาดดื่นทั่วไป เรื่องผู้กล้ากับสาวงามนั่นหมดสมัยไปแล้ว ไม่เวิร์คๆ  เธออยากอัพตัวเองเป็นผู้จัดละครมานานแล้ว คราวนี้เป็นโอกาสล่ะ  &nbsp;  ต่างฝ่ายต่างดูเงียบไปราวกับไม่รู้จะพูดอะไรดี  “คือ ฉันอยากจะขอบคุณที่เธอช่วยฉันไว้ แล้วยังจ่ายเงินค่ารักษาให้ด้วย” อองตัวร์เริ่มออกตัวก่อน  “ค่ะ” เรนิสตอบสั้นๆ สายตายังมองมาที่อองตัวร์เหมือนหวาดระแวง “ไม่เป็นไร”  “เจน...” อองตัวร์มองเรนิสอย่างสงสัย “ตกลงเธอไม่ได้ชื่อเจนใช่ไหม”  เรนิสดูนิ่งอึ้งไปนานพอสมควร “ไม่ใช่ค่ะ เรนิส เทรลิส”  “เทรลิส แคว้นเทรลิส” อองตัวร์ขมวดคิ้วถาม “ทำไมต้องใช้ชื่อปลอมด้วย”  อ้อ...นี่คือบทการตัดพ้อ อืมใช้ได้ๆ เดี๋ยวจดเอาไว้เป็นบทพูดตอนงานแสดง ถ้าเป็นไปได้ให้เรนิสเป็นนางเอกเองเลยก็ดี จะได้สมบทบาท  &nbsp;  เรนิสนิ่งไปนาน ดูท่าจะคิดกุเรื่องโกหกสักอย่าง  “คือว่า ฉันไปแคว้นลูฟฟ์แบบไม่เป็นทางการ ไม่อยากให้ใครรู้ว่าไปแถวนั้น”  “งั้นเธอน่าจะรู้จักชื่อฉันอยู่แล้ว ทำไมทำเป็นไม่เคยได้ยิน”  “ตอนนั้นจำไม่ได้” เรนิสอ้างแบบข้างๆคูๆ  เจนนี่นั่งบนม้านั่งยาวแถวๆนั้น เท้าคางดูละครฉากนี้ เสียดายไม่มีป๊อปคอร์น  เรนิสมองแล้วเหมือนตอนน้องสาวฝาแฝดเธอตอนริอ่านจะโกหกเลย ไม่มีชั้นเชิง  “แล้วทำไมต้องหลบ” อุ๊ยฉากนี้ ฉากตัดพ้อ ถ้ามีน้ำอัดลมให้จิบตอนดู จะดีมากๆเลย  เรนิสดูอึ้งไปอีกรอบ “ไม่ได้หลบ แค่ไม่รู้จะอธิบายยังไง”  แต่เหมือนต่อมาเรนิสจะนึกได้ว่าตัวเองเป็นผู้มีพระคุณทำไมถูกไล่เบี้ย เรนิสหยิบพัดลิเกนั่นขึ้นมากาง เหมือนสวิทช์นางอิจฉาจะเปิดละ  เรนิสเชิดหน้าขึ้น “ฉันว่าฉันเป็นคนช่วยนายไว้ ทำไมนายมาไล่เบี้ยฉันได้”  งานนี้อองตัวร์ดูนิ่งอึ้งไป เฮ้อ เพื่อนคนนี้ไม่ได้เรื่อง  เจนนี่ตัดสินใจตะโกนบอกบท “นายก็บอกเค้าไปสิว่านายอุตส่าห์ตามหาเค้าด้วยความจริงใจ นึกไม่ถึงว่าเค้าจะหลอกลวงนาย” บทละครต้องว่าอย่างงี้  อองตัวร์ช่างว่านอนสอนง่าย เขาตอบกลับไป “ฉันอุตส่าห์ตามหาเธอด้วยความจริงใจ นึกไม่ถึงว่าเธอจะหลอกลวงฉัน”  งานนี้เรนิสดูอึ้งไป ไปไม่ถูกละสิ เรื่องต่อบทใครจะสู้อดีตนักแสดงอย่างเธอ  ไม่ได้เรื่องทั้งคู่พระคู่นาง  เจนนี่ตัดสินใจบอกบทต่อให้ละครเรื่องนี้มันเดิน “เธอก็พูดกะเขาไปสิว่า เธอมีความจำเป็น เธอกับเขาอยู่ต่างอาณาจักรกัน โดยฐานะแล้วไม่ควรคบหากันเป็นสหาย”  เรนิสก็ว่าง่ายเหมือนกัน พูดตามบทที่เธอส่งเลย “ใช่ๆ เราอยู่คนละอาณาจักรกัน ไม่ควรคบหากัน ทางเมืองหลวงอาจจะระแวงตระกูลเทรลิสได้”  “นายก็บอกเค้าไปสิว่า แค่การช่วยเหลือจากเค้าถือว่าเป็นน้ำใจ นายคิดตอบแทนเค้าอย่างบริสุทธิ์ใจ ย่อมเปิดเผยได้” การเป็นผู้กำกับนี่ไม่ยากเลย  “ใช่ ฉันถือว่าเธอมีน้ำใจช่วยเหลือฉัน ฉันคิดจะตอบแทนเธออย่างบริสุทธิ์ใจ ไม่มีอะไรต้องปิดบัง” อองตัวร์พูดตามบทเป๊ะๆ  “นี่แล้วเธอก็ตอบเขาไปว่าถึงพวกเธอจะบริสุทธิ์ใจ แต่คนอื่นอาจไม่คิดแบบนั้น”  “ใช่ ถึงนายบอกว่าบริสุทธิ์ใจ คนอื่นอาจไม่คิดแบบนั้น” เรนิสพยักหน้าเห็นด้วยอย่างที่สุด  “นายก็บอกเค้าต่อไปสิ ว่าในเมื่อนายได้พบเค้าแล้ว นายจะไม่ปล่อยเค้าไปไหนอีก เค้าจะมีคู่หมั้นแล้วก็ไม่เป็นไร นายจะหาทางออกให้เอง”  “เดี๋ยวนะเจนนี่ ประโยคนี้มันแปลกๆ” อองตัวร์หันหน้ามา  ไม่ไหว ดาราพวกนี้ไม่มืออาชีพเลย นอกบทอีกแล้ว  คราวนี้เรนิสหันมาขมวดคิ้ว “เรื่องตอบแทนบุญคุณนี่เกี่ยวอะไรกับคู่หมั้นด้วยหรือไง”  “อ้าว ก็นายไม่ได้ตามหารักแรกของนายหรือไง นี่เป็นโอกาสสารภาพรักแล้ว”  เรนิส “...”  อองตัวร์ “...”  &nbsp;  ตกลงว่าเรื่องรักแรกอะไรนั่นเป็นเรื่องเข้าใจผิดของเธอเอง อองตัวร์ก็แค่อยากตอบแทนบุญคุณเฉยๆเพราะเขาเคยพูดเอาไว้ นับว่าเป็นคนทีรักษาคำพูดอย่างมาก  “บุญคุณต้องตอบแทน”  เรนิสดูจะไม่ได้ขาดแคลนอะไรทั้งนั้น เธอขอไปคิดดูก่อนว่าอยากจะได้อะไรจากอองตัวร์ น่าเสียดายที่ละครฉากนี้ไม่ได้ไปต่อ  แต่ช่างเหอะ เธอได้พล็อตละครประจำปีแล้ว แค่หาตัวแสดงก็พอ...  &nbsp;  สิ่งนึงที่ติดอยู่ในใจเธอ ทำไมเรนิสถึงเลือกใช้ชื่อปลอมชื่นนี้ล่ะ  “เรนิส ทำไมเธอถึงใช้ชื่อ เจน เบลล์เลอร์”   เรนิสทำท่าลำบากใจที่จะพูด “ก็”  “ทำไมเธอถึงใช้ชื่อเหมือนฉัน เธอแอบอ้างชื่อฉันไปใช้กับอองตัวร์”  เรนิสดูครุ่นคิดอยู่พักนึง จากนั้นเหมือนเปิดสวิทช์นางอิจฉาออกมาอีกแล้ว เจ้าตัวเชิดหน้าขึ้น ก่อนจะพูดเสียงลอยๆ “ชื่อเหมือนเธองั้นเหรอ ที่จริงชื่อเจน นับว่าโหลจะตาย คนชื่อนี้มีตั้งมากมาย เธอจะเดือดร้อนอะไรขนาดนั้น”  &nbsp;  คำพูดประโยคนี้คุ้นๆนะ  ตอนชาติก่อน เธอเคยไปเที่ยวกลางคืนแล้วอ่อยผู้ชายไว้ เธอใช้ชื่อน้องสาวฝาแฝดเธอไป  พอยายแบ๊วนั่นรู้เรื่อง โวยวายแทบตาย  “ทำไมเธอเอาชื่อชั้นไปใช้ อ่อยผู้ชาย”  “ชื่อเจน โหลจะตาย คนชื่อนี้มีตั้งมากมาย เธอจะเดือดร้อนอะไรขนาดนั้น”  “นี่เธอ มันจะมากไปแล้วนะ”  “ทำไม ชั้นไม่ได้เอาเบอร์โทรศัพท์ไปแจกสักหน่อย อย่าโวยวายไปหน่อยเลย”  &nbsp;  เจนนี่มองจ้องตาเรนิส ก่อนจะถามว่า “เธอจะบอกฉันใช่ไหมว่า เธอไม่ได้เอาเบอร์โทรศัพท์ฉันไปแจกสักหน่อย อย่าโวยวายไปหน่อยเลย”  เรนิสเบิกตากว้าง ก่อนโผเข้ามากอดเธอ ดวงตาของเรนิสเอ่อไปด้วยน้ำตา  ใช่ยายแบ๊วจริงๆด้วย  น้ำตาของเจนนี่ไหลออกมา คราวนี้เป็นครั้งแรกที่เธอร้องไห้จริงๆ ไม่ได้ตอแหล  เรื่องมันเป็นแบบนี้ไปได้ยังไง  &nbsp;  &nbsp;  Writer’s note: ลุ้นกันแทบตาย บทจะเจอกันก็ง่ายๆแบบนี้แหละ  ทำใจหน่อยนะ บอกแต่แรกแล้ว อะไรก็เกิดขึ้นได้ในเกมนี้  ไม่ซึ้งเพราะมันซึ้งไม่ออกอ่ะ กลายเป็นฮาไป  ชื่อตอนทำไมเป็นแบบนี้เหรอ ตั้งตอนไรท์เมากาว...อะไรคือจริง อะไรคือหลอน  มิคาเอลไม่อยู่แถวนี้ กลัวโรคคลุ้มคลั่งของเจนนี่นางกำเริบจริงๆ  &nbsp;  

 </div> 
