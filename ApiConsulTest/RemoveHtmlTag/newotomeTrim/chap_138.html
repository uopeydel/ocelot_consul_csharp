 <div style="word-wrap: normal;width:90%;">
			
				
    คำเตือน ขอย้ำอีกครั้ง พฤติกรรมของตัวละครเป็นตัวอย่างไม่ดีสำหรับเด็กและเยาวชน  &nbsp;  ไม่น่าเชื่อว่า จูนจะกลายเป็นเจนนี่ เหมือนเธอกับเจนนี่มีเรื่องต้องคุยกันไม่รู้จบตั้งแต่ชีวิตวัยเด็กจนถึงปัจจุบัน  พวกเธอตกลงกันว่าจะเรียกกันด้วยชื่อใหม่ ทำไมงั้นหรือ ก็เรียกกันอย่างงี้มาตั้งแต่รู้จักกันแล้ว และก็ถ้าเรียกด้วยชื่อเดิม อาจทำให้คนอื่นสงสัยได้  ก็มีหลุดๆบ้าง เวลาเผลอเหมือนกัน เป็นความเคยชินจากความทรงจำเดิมๆ  &nbsp;  เรื่องราวระหว่างเธอกับอองตัวร์จบลงอย่างง่ายดาย เขาต้องการตอบแทนบุญคุณที่เธอช่วยเขาไว้จากการถูกลอบทำร้าย ที่จริงเป็นรุมทำร้าย...จากฝูงผึ้ง  เพื่อรักษาภาพพจน์เขา เธอจะไม่เปิดโปงเรื่องนี้ให้เจนนี่รู้ละกัน  เธอตกลงให้เขาทำพันธะสัญญาเวทย์โลหิตว่าเขาจะไม่ส่งกองทัพผ่านแคว้นเทรลิสของเธอตลอดชีวิตเขาเป็นการตอบแทนบุญคุณ ซึ่งเขาตกลงโดยง่ายดาย  ส่วนอีกหน่อยหากเขาอยากจะรบกับอาณาจักรฟานส์ก็ไปทางอื่นละกัน แต่เหมือนไม่มีทางอื่น อีกทางคือต้องผ่านแคว้นลูฟฟ์ ไม่ดีอีก แต่ทำไงได้ จะห้ามไปหมดคงเป็นไปไม่ได้หรอกนะ เอาว่าขอเอาแคว้นตัวเองรอดไว้ก่อนละกัน  ส่วนอาณาจักรฟานส์หากอนาคตอองตัวร์จะเหยียบจนเละก็แล้วแต่ ขอแคว้นเทรลิสของเธอรอดเป็นพอ  ถ้าเป็นไปได้ ไม่มีสงครามดีที่สุด แนวโน้มไม่น่าจะมีด้วย อองตัวร์ไม่ได้เรียนที่นี่ ดูไม่น่าจะมีความแค้นอะไรเป็นพิเศษ  รูทหายนะของพระเอกนายกระจอก จบลงด้วยดี เธอตัดช่องทางนี้ออกได้แล้ว  ตัดไปอีกหนึ่งรูท เฮ้อ...  &nbsp;  เจนนี่ไม่ชอบพวกตระกูลปัวร์เรส ไม่ชอบในความฟุ่มเฟือยแล้วก็เรื่องอื่นๆอีกหลายอย่าง  “คิดดูสิ เคยมีคนจะให้ทุนฉันกับมิคาเอล ปีละ 1500 เหรียญทองแลกกับการไม่เข้าเรียนที่นี่ แต่ดยุคแห่งลูฟฟ์ไม่ยอมให้พวกเรารับทุน”  เรนิสสารภาพไปด้วยน้ำเสียงอ่อยๆ “ฉันเป็นคนเสนอทุนเอง”  “เธอ?” เจนนี่ทำหน้าตกใจ “อย่างเธอเนี่ยนะจะบริจาคเงินให้เด็กเป็นการกุศล ไม่น่าเชื่อว่าเกิดใหม่นิสัยจะเปลี่ยนได้ขนาดนี้”  “เออ...คือ ฉันแค่อยากให้พวกเธอไปเรียนที่อื่น ฉันจะได้พ้นๆรูทหายนะ ไม่ใช่เพราะอยากทำบุญอะไรนั่นหรอก” เสียงเธอเบาหวิว ยายนี่รู้ทันอีกแล้ว  “อ้อ ฉันก็ว่างั้นแหละ” ก่อนนี่เจนนี่จะแบมือออกมา  “อะไร”  “ก็ทุนของฉันไง ไหนๆเธอก็ตั้งใจจะให้ฉันกับมิคาเอลแล้วนี่ ฉันจะเอาปรับปรุงร้าน”   เรนิสไม่อยากจะเชื่อ เธอก็มีวันนี้เหมือนกัน วันที่ถูกไถเงิน ตลอดชีวิตที่ผ่านมามีแต่เธอที่ไปไถเงินคนอื่น ไม่เคยมีใครไถเงินเธอเลย  “ฉันไม่รีดไถเธอเยอะหรอก จริงๆ 4 ปีต้อง 6000 เหรียญทองถูกไหม แต่ฉันเอาแค่ 1500 เหรียญทอง แล้วก็จะไม่บอกเรื่องนี้กับมิคาเอลด้วย ฉันเห็นแก่ความเป็นพี่น้องของเราหรอกนะ”  เหอ?...นี่เห็นแก่ความเป็นพี่น้องแล้วใช่ไหม นี่เยอะกว่าเงินที่เธอรีดไถมาจากนายปีศาจอีกนะเนี่ย  ชาติที่แล้วก็สู้ยายนี่ไม่ได้ ชาตินี้ก็ยังแพ้ทางยายนี่อีก...  จ่ายก็จ่าย ปีที่แล้วได้เงินมาจากวงพนันสัตว์เวทย์มาเยอะ  เอาเหอะ ถือว่าชาตินี้เกิดมารวย แบ่งๆให้พี่สาวใช้มั่งก็ได้  &nbsp;  เจนนี่และราเชล กลายมาเป็นสมาชิกในกลุ่มเธอในที่สุด พวกผู้หญิงสนิทสนมกันเองไม่ใช่เรื่องแปลก แต่ก็ไม่บ่อยนักที่ชนชั้นสูงจะเข้ากลุ่มกับสามัญชน  โดยเฉพาะเรนิสที่มีข่าวเสมอว่าเธอเย่อหยิ่ง ขนาดชนชั้นสูงด้วยกันเอง เธอยังไม่สนใจจะคบค้าสมาคมเลย เพื่อนเธอมีแต่ระดับหลานสาวพระราชินี ไม่ก็เจ้าหญิง(แอริล เป็นเจ้าหญิง?) เจ้าชาย(เพื่อน?) แถมแต่ละคนนิสัยแปลกประหลาดจนไม่มีใครอยากยุ่ง  กระดานข่าวสนใจเรื่องนี้ แต่ไม่ถึงกับโจมตี เจ้านั่นบอกแค่ว่า เจนนี่นับว่าเป็นคนที่ได้รับพรจากสวรรค์ นอกจากความสามารถจะสูงส่งแล้ว สัตว์เวทย์ยังเหนือกว่าใครๆ บรรดาชนชั้นสูงบางคนที่เย่อหยิ่งถือตัวอย่างที่สุดยังอยากเป็นเพื่อนกับเจนนี่  ชนชั้นสูงบางคนที่เย่อหยิ่งถือตัวอย่างที่สุดนั่นจะเป็นใครได้ นอกจากเรนิส  ใครๆก็คิดว่าเธอเป็นแบบนั้น...  &nbsp;  มิแรนด้าไม่วายมาหาเรื่องเธออีก สงสัยแม่นี้สมองคงเท่างูเขียวจริงๆ ความจำสั้น อยากโดนดีอีกใช่ไหม  เรนิสนั่งบนโต๊ะอาหาร ด้านข้าง เป็นเจนนี่ อีกฝั่งเป็น เบลล่า ทั้งโต๊ะมีแต่เด็กผู้หญิง วันนี้มีกันแค่นี้ สมาชิกคนอื่นไม่อยู่  “ว่ายังไงรุ่นน้อง ได้ข่าวว่าสัตว์เวทย์ที่สร้างกระจอกงอกง่อย เป็นแค่หนูดำธรรมดาไร้สง่าราศี”  ว่าแล้วเชียว แม่นี่ พูดจาไม่น่าฟัง  หยิบพัดขึ้นมาโบก เชิดหน้า เปิดโหมดนางร้าย เดี๋ยวจะโชว์ให้เจนนี่ดูว่าเธอพัฒนาแล้ว “รุ่นพี่มิแรนด้า” เรนิสพูดด้วยน้ำเสียงเย็นชา “ได้ข่าวว่ารุ่นพี่มีคู่หมั้นแล้ว คู่หมั้นของรุ่นพี่ด้วยวัยและคุณสมบัติล้วนแต่เหมาะสมคู่ควรกับรุ่นพี่มากๆ”  “นี่เธอ เธอหาว่าฉันแก่รึไง”  “ไม่ได้หาว่าค่ะ ชม ชมว่าเหมาะสมคู่ควรกัน” เรนิสพูดเนิบๆ “น่าชื่นชมออก ตอนแรกใครๆนึกว่ารุ่นพี่จะหาสามีไม่ได้เสียแล้ว”  “นี่เธอ จะมากไปแล้วนะ” มิแรนด้าโวยวายเสียงดัง คนเริ่มหันมามอง ก่อนที่มิแรนด้าจะก้าวมาใกล้เธอแล้วสะดุดล้มโดยไม่ทราบสาเหตุ  เจนนี่ชะโงกมองมิแรนด้าด้วยท่าทีตกใจจนมือไม้สั่น “ตายละ รุ่นพี่มิแรนด้า หกล้มไปได้ยังไงคะ” ก่อนที่ท่าทีตกใจจนมือไม้สั่นของเธอจะทำเรื่องปัดเอาถาดอาหารบนโต๊ะตกใส่มิแรนด้าทั้งถาด  “ตายแล้วรุ่นพี่เป็นอะไรมากไหมคะ เจนนี่ขอโทษนะคะ ไม่ได้ตั้งใจ ตกใจจนมือสั่นแล้วทำถาดอาหารหล่น”  “พวกเธอ” มิแรนด้าหน้าเขียวคล้ำด้วยความโกรธ  “รุ่นพี่คะ ใจเย็นๆนะคะ เสื้อผ้าเปื้อนหมดแล้ว อุ๊ย เดี๋ยวพวกนักเรียนชาย หรือว่ารุ่นพี่ซีริลมาเห็นรุ่นพี่มิแรนด้าตอนนี้ จะทำยังไงดี” เจนนี่ทำท่าตกอกตกใจ  มิแรนด้าเหมือนนึกขึ้นได้ รีบลุกแล้ววิ่งกลับห้องพัก  “มิแรนด้าหกล้มได้ยังไง” เบลล่าถามด้วยสีหน้าสงสัย  เจนนี่เอียงคออย่างน่ารัก ดวงตาบ้องแบ๊วไร้เดียงสา“ก็เมื่อกี้บังเอิญเท้าของเจนนี่เหยียบชายกระโปรงของรุ่นพี่ไว้ รุ่นพี่ดันก้าวพรวดพราดก็เลยล้ม”  “ส่วนถาดอาหารก็เจนนี่ตกใจจนมือสั่น เลยปัดไปโดน ไม่ได้ตั้งใจเลย”  เรนิสนับถือเจนนี่อย่างแท้จริง ความสามารถเดิมของจูนเหมือนเพิ่มพูนตอนมาเป็นเจนนี่ ตอนนี้สามารถแสดงร้ายโดยที่แววตายังใสแป๋ว  ส่วนเบลล่าตาแทบจะถลนออกมาจากเบ้า อ้าปากค้าง  เจนนี่หันมามองเรนิส แล้วคว้าพัดในมือเธอมาเคาะหน้าผากของเธอ 2 ครั้ง“เธอจะพูดจาเวิ่นเว้อทำไม เสียเวลา พูดมาก็ไปเปลืองน้ำลายแถมไม่ได้ทำให้ระดับสมองยายนั่นสูงขึ้น ปิดเกมเร็วๆจะได้ไม่ต้องเสียเวลา พอเสื้อผ้าเปื้อนจะได้รีบๆไป”  สกิลของเจนนี่ชั้นสูงยิ่งกว่าที่ลิลลี่สอนเธอเสียอีก เจนนี่สนใจจะเปิดหลักสูตรการเป็นนางร้ายมืออาชีพให้เธอเรียนไหมเนี่ย  คงเป็นหลักสูตรยอดนิยม หลักสูตรการเป็นนางร้ายมืออาชีพ สอนโดยนางเอกโอโตเมะเกม  ฟังดูยังไงก็ไม่เข้ากันเลย  &nbsp;  วีราเนสเหมือนไม่รู้ว่าวันนี้ชะตาจะขาด ตอนออกจากห้องพักคงไม่ได้ดูฤกษ์งามยามดีก่อน  เจ้าหล่อนเข้ามาหาเรื่องในจังหวะที่มิแรนด้าพึ่งวิ่งออกไปไม่นาน ไม่ใช่วีราเนสคนเดียว สมุนนางอย่างจูเลียก็มาด้วย  “เรนิส ไม่คิดเลยว่าเดี๋ยวนี้จะใฝ่ต่ำกว่าเดิม สนิทสนมกับพวกสามัญชน” วีราเนสเกริ่นขึ้นมา  “จริงด้วย ช่างไม่เห็นแก่วงศ์ตระกูลบ้างเลย”จูเลียเสริม  คราวนี้เหมือนเจนนี่จะเล่นบทโศก น้ำตาเอ่อมาคลอที่ตาราวกับจะหยดทุกเมื่อ  “ทำไมต้องพูดจาแบ่งแยกนชั้นอีกนะคะ เจนนี่เสียใจ”  “หุบปากไปเลย คราวที่แล้วเธอทำฉันไว้แสบมาก ระวังตัวให้ดี”  “เจนนี่ไม่เคยทำอะไรวีราเนสเลยนะคะ คราวที่แล้วอุบัติเหตุ”  เหมือนประโยคนั้นจะกระตุ้นความโกรธของวีราเนสให้ทะลุจอ “เธอกล้าดียังไงมารังแกท่านหญิงอย่างฉัน แล้วเวลาเรียก เรียกวีราเนสเฉยๆได้ยังไง ต้องเรียกท่านหญิงสิ”  “เรนิสยังไม่เห็นต้องให้เรียกท่านหญิงเลยนะคะ” เจนนี่พูดเสียงอ่อยๆ ก่อนปรายตามองมาที่เธอ  ส่งซิกมาละว่าให้รับบทใช่ไหม  “วีราเนส โรงเรียนห้ามแบ่งแยกชนชั้น” เรนิสเชิดหน้า ปรามซะหน่อย  “เธอไม่สนใจศักดิ์ศรีครอบครัวไปคลุกคลีกับพวกนี้ แต่พวกเราไม่” จูเลียพูดขึ้นมา  “สามัญชนยังไงก็เป็นสามัญชน” วีราเนสกล่าวย้ำอีกทีก่อนที่จะสะบัดหน้าเดินจากไป แต่แล้วก็เหมือนสะดุดอะไรล้มโครมลงที่พื้น  เจนนี่ปรายตามองถาดอาหารของเรนิส นี่ส่งซิกมาใช่ไหม เข้าใจละถาดอาหารของเจนนี่บริจาคให้ศีรษะของมิแรนด้าไปแล้ว   อ้อ ที่ลิลลี่เคยสอน เมื่อศัตรูล้มแล้วจงซ้ำเติม  เรนิสปัดถาดอาหารลงไปใส่ศีรษะของวีราเนส ตอนนี้ผมสีแดงของเธอมีเศษพาสต้าปะปนเต็มไปหมด  เสียงกรี๊ดของวีราเนสดังทั่วโรงอาหาร  “ขอโทษนะ ฉันเห็นเธอล้ม ตั้งใจจะช่วยพยุง แต่ตกใจมือสั่นไปหน่อยเลยเผลอปัดถาดอาหารลงไป” เรนิสทำท่ารู้สึกผิด เห็นไหม เห็นตัวอย่างสักครั้ง เธอก็ทำเลียนแบบได้แล้ว  ขอย้ำอีกครั้ง ศิษย์ดีเพราะมีครู  จูเลียหันมาโวยวายกับเจนนี่ “วีราเนสล้มได้ยังไง”  เจนนี่ทำท่าตกใจ เสียงเธอสั่น “เมื่อกี้นี้เจนนี่ทำเศษอาหารตกที่พื้น สงสัยว่า ท่านหญิงวีราเนสจะเหยียบแล้วลื่นล้ม รีบไปเปลี่ยนเสื้อผ้าดีกว่าค่ะ”  วีราเนสเหมือนจะอับอายเกินกว่าจะโต้เถียง เจ้าหล่อนวิ่งกลับห้องพักไป  &nbsp;  “เรนิส ไปกันเถอะ” เจนนี่ลุกขึ้น  “ไปไหน” เรนิสทำหน้าสงสัย หรือยังไม่อิ่ม ไปเอาอาหารเพิ่ม  “ไปห้องฝ่ายปกครอง” ก่อนที่เจนนี่จะหยิบลูกแก้วเวทย์ขึ้นมา  “นี่อะไร” เบลล่าถามบ้าง  “ลูกแก้วเวทย์อัดเสียง เรามีหลักฐานว่าวีราเนสกับจูเลียพูดจาแบ่งแยกชนชั้น ความผิดครั้งที่ 2 ต้องถูกหัก 10 คะแนน”  พระเจ้า นอกจากจะทำวีราเนสล้ม ปัดถาดอาหารใส่ เกมนี้ยังไม่จบ ต้องถูกหักคะแนนอีก  เบลล่าอ้าปากค้างอีกครั้ง  “ถ้าปลายเทอมคะแนนพวกนั้นน้อย ต้องลงประลองจะดีมากเลย” เจนนี่พูดอย่างหมายมั่นปั้นมือ “เราจะได้มีโอกาสอัด 2 คนนั่นอีกรอบ”  ถูกหักคะแนนยังไม่พอใจ ยายเจนนี่ยังคิดจะอัดนางร้ายเพิ่มอีกบนเวทีประลอง  เข้าใจแล้วว่าเจนนี่คงเกลียดวีราเนสมากกว่ามิแรนด้า  ขอไว้อาลัยให้วีราเนส...มีเรื่องกับใครไม่มี มีเรื่องกับเจนนี่  “ต้องทำขนาดนี้เลยเหรอ เราก็จัดการเค้าไปแล้วนี่” เรนิสปราม  “ไม่ได้ การจะรังแกใคร ต้องรังแกอย่างเต็มที่ อย่าได้ออมมือ ไม่อย่างนั้น ถือว่าเราดูถูกผู้ที่เราจะรังแก” เจนนี่พูดพลางเอามือลูบเล็บของตัวเอง  เมื่อก่อนจูนเคยไว้เล็บยาวและทาสีเล็บ ตามอาชีพนั่นแหละ นิสัยดั้งเดิมเวลาจะทำอะไรร้ายๆจะลูบเล็บที่ทาสีไว้  ตอนนี้เล็บไม่ได้ทาสีแล้ว ไม่ได้ไว้ยาวด้วย แต่นิสัยร้ายๆดั้งเดิมไม่เคยเปลี่ยน  แต่ตอนนี้ไม่ใช่จูนแล้ว แต่เป็นเจนนี่  หลักการอะไรของเจนนี่...ตรรกะนี้ไม่เคยได้ยิน ถ้าผู้ผลิตเกมมาเองคงถามว่านี่ใช่นางเอกจริงๆหรือ   “ไปห้องฝ่ายปกครองกัน” เจนนี่ดึงแขนเธอลุกเดิน “แต่เธอไม่ต้องเข้าไปกับฉันนะ รอหน้าห้องก็พอ เดี๋ยวฉันจะเข้าไปร้องไห้กับอาจารย์ บีบน้ำตาเยอะๆหน่อย ถ้าเธอเข้าไปมันไม่สมจริง คะแนนที่ถูกหักเดี๋ยวมันจะน้อยเกินไป”    น่ากลัวเกินไปแล้ว  “จริงๆแล้ววีราเนสแค่พูดจาไม่ดีกะพวกเรานิดๆหน่อย” เรนิสแย้งไปบ้าง  “บุญคุณต้องทดแทน หากใครทำดีกับเรา 1 ส่วน ต้องคืนเขาอย่างน้อย 1 ส่วน” เจนนี่พูดด้วยน้ำเสียงเรียบๆราวกับจะสั่งสอน หน้าตาเจนนี่ดูใสซื่อไร้เดียงสา แต่แววตาดูหมายมาด “การจะแก้แค้นใคร หากเขาทำเรา 1 ส่วน เราต้องเอาคืนอย่างน้อย 5 ส่วน เหมือนเอาเงินไปกู้เงินจากธนาคาร ต้องมีดอกเบี้ย เวลาคืนต้องทบต้นทบดอก ไม่อย่างนั้นจะถือว่าเราดูหมิ่นคนที่ถูกเราแก้แค้น เหมือนยืมเงินแล้วไม่จ่ายดอก”  ถ้าไม่เต็มที่เท่ากับเราดูถูกคนที่เรารังแก ดูหมิ่นคนที่เราแก้แค้น   เหมือนยืมเงินแล้วไม่จ่ายดอก???  ไม่ใช่เจนนี่คิดออกมาแบบนี้ไม่ได้  เรนิสขอยืนนิ่งๆไว้อาลัยให้ผู้ผลิตเกม  เกมนี้ นางเอกร้ายกว่านางร้ายทุกคนรวมกัน นางเอกคนนี้คงไม่มีทางลงแบดเอนด์ ถ้ามีแบดเอนด์ก็จบด้วยแบดเอนด์สำหรับพระเอก ไม่ใช่สำหรับนาง...  พระเอกตายหมด นางเอกลอยชายคนเดียว   ไม่แน่นางเอกอาจจะหาตัวประกอบชายหน้าตาดีว่าง่ายไปเสวยสุข แล้วส่งพระเอกทั้ง 8 ลงหลุมไป  เป็นไปได้ทีเดียว สำหรับฉากจบของเกมแบบนี้  &nbsp;  Writer’s note: ว่าแล้ว ขาดยา อาการคลุ้มคลั่งกำเริบ...  กลัวจริงๆว่าโรคนี้จะระบาดในเกมเหมือนโรคมโน  &nbsp;  

 </div> 
