 <div style="word-wrap: normal;width:90%;">
			
				
    &nbsp;  &nbsp;&nbsp;&nbsp;&nbsp;&nbsp;&nbsp;&nbsp; ตอนนี้เรนิสนอนเล่นอยู่บนเตียงนอนในห้องเธอ เธอมีแขกอยู่ในห้อง   ก็จะใครซะอีก  เจนนี่ คู่แฝดที่เธอพึ่งได้กลับคืนมา  เหมือนมีเรื่องราวมากมายร้อยพันที่คุยกันไม่จบไม่สิ้น  เจนนี่มานอนห้องเธอได้หลายวันแล้ว  เรนิสเอาบัตรเชิญเข้าห้องแบบไม่ระบุเวลาให้เจนนี่ไปปึกนึง อยากมาเมื่อไหร่ก็มาได้ตลอด  &nbsp;  “นี่ยายแบ๊ว” คำๆนี้ไม่ได้ยินนานแล้ว นอกจากนายปีศาจจะเรียกเธอว่ายายแมวบ้า เจนนี่ยังเรียกเธอว่ายายแบ๊ว คำเรียกพวกนี้ไม่เข้ากับนางร้ายหมายเลข 1 อย่างเธอเลย ดูไม่ร้าย ใช่ ดูกระจอกยังไงไม่รู้  “อะไรยายตัวแสบ” เรียกมาต้องเรียกคืน  “ในเกมนี้มีใครบ้างที่อันตราย”  “ใครอันตราย?” ใครจะอันตรายไปมากกว่านางเอกอย่างยายตัวแสบนี่อีกหรือไง ไม่มีแล้ว   “ฉันหมายถึง ตัวโกงชั้นสูงที่วางแผนเก่งๆ”  “ใครเหรอ ขอคิดก่อนนะ ตัวโกงในเกมจีบหนุ่มจะมีอะไรซะอีกล่ะ ก็พวกนางร้าย มีแค่ฉัน วีราเนส แล้วก็แอริล ส่วนตัวร้ายอื่นๆก็ตามรูทนั่นแหละ”  เรนิสคิดอยู่ครู่หนึ่ง “รูทมิคาเอลก็มีแค่ลิซกับซินเธีย แล้วก็แอริล แอริลตอนนี้เหมือนโดนบั๊กกิน ไม่ค่อยปกติเท่าไหร่”  “ไม่นะ มีใครที่ร้ายกาจกว่าพวกนี้ไหม”  นี่ยังร้ายกาจไม่พออีกหรือ เกมจีบหนุ่มนะ ไม่ใช่เกมวางแผนแนวสามก๊ก  “ไม่นะ มีแค่นี้แหละ”  เจนนี่ลุกยังตัวขึ้นพรวดพราด “มีตัวร้ายที่เธอไม่รู้อีกหรือนี่ น่ากลัวจริงๆ”  “ถ้าวางแผนก็น่าจะวีราเนส แผนสูงสุดแล้ว แต่ก็ดูไม่ได้ฉลาดเท่าไหร่เลย”  “ยายแบ๊ว เธอแน่ใจนะว่ามีแค่นี้ ฉันคิดว่ามีอีก มีคนนึงแผนสูงร้ายกาจมากๆเลย สามารถวางแผนยืมมือคนอื่นเล่นงานฉันได้”  วางแผนเล่นงานยายตัวแสบเนี่ยนะ ใครมีความสามารถสูงขนาดนั้น  “เมื่อปีที่แล้ว มีคนส่งของมาให้ฉันอ้างชื่อมิคาเอล ส่งมาตั้งหลายชิ้น ปลอมลายมือได้เหมือนมากๆ”  เรนิส “...”  “แล้วไอ้พวกของที่ส่งมามากมายนั่นแหละทำให้ลิซเป็นบ้าด้วยความหึง คิดฆ่าฉันเลยนะ โชคดีฉันไม่เจ็บไม่ตาย”  เรนิส “...”  “ฉันอยากรู้มากว่าใครกันจ้องเล่นงานฉันได้ขนาดนี้ แผนสูงร้ายกาจ ยืมมือฆ่าคน ถ้าฉันรู้ว่าเป็นใคร ฉันจะไปจัดการถล่มมัน”  เรนิส “...”  &nbsp;  “เดี๋ยวก่อนนะ คือว่า...คือว่า ฉันมีเรื่องจะสารภาพ” เรนิสพูดด้วยน้ำเสียงอ่อยๆ  “เธอไปทำอะไรมา อย่าบอกนะว่าเธอถูกคู่หมั้นจับกินแล้ว” เจนนี่แสดงความตกใจอย่างมาก “ที่ไหน เมื่อไหร่ อย่างไร เธอพลาดไปได้ยังไง โดนไปกี่ทีแล้ว แล้วคุมกำเนิดยังไง จะท้องตอนเรียนไหม หรือว่าเธอท้อง”  เรนิสอึ้งไปชั่วขณะ ไร้คำจะพูดออกมา ชักจะไปกันใหญ่แล้ว ยายแสบนั่นมโนเป็นตุป็นตะขนาดนี้ได้ยังไง  “ฉันว่าแล้ว นายเจ้าชายนั่นดูร้ายลึก มันว่ายังไง มันรับผิดชอบเธอไหม ถ้ามันฟันแล้วจะทิ้งเธอ ไม่เป็นไรนะเดี๋ยวฉันจะไปจัดการมันเอง” เจนนี่ทำท่าหมายหมั้นปั้นมือ  “ไม่ใช่อย่างนั้น คือมันไม่เกี่ยวอะไรกับเจ้าชายซีริล”  “ไม่ใช้เจ้าชายร้ายลึกนั่น หรือว่าเป็นน้องชายเขา เธอโดนเจ้าชายหน้าสวยๆนั่นจับกินแล้วเหรอ เธอกลัวคู่หมั้นรู้ใช่ไหม ของอย่างงี้ไม่เป็นไรหรอก พลาดแล้วก็พลาดไป เราไม่บอกก็ไม่มีใครรู้ แล้วครั้งแรกเป็นยังไงบ้าง... แต่เดี๋ยวนะ เจ้าชายคนน้องนั่นเป็นเกย์ไม่ใช่หรือไง ฉันรู้สึกว่าเขาจะเคยแอบชอบมิคาเอล หรือเขาจะเป็นเสือไบ”  “ไม่ใช่นะ” เรนิสพยายามแย้ง  นายปีศาจเป็นเกย์ แล้วแอบชอบมิคาเอล ทำไมเธอไม่เคยรู้เรื่องนี้มาก่อน เจนนี่ไปรู้เรื่องนี้มาได้ยังไง   ตกลงว่าเป็นนางปีศาจสาวหรือนี่???   แล้วพฤติกรรมที่แสดงออกกับเธอล่ะ หรือว่าเขาเห็นเธอเป็นเพื่อนสาว  หรือว่าที่ต้องการรู้มาตรฐานหญิงงามเพื่อจะจัดระดับตัวเอง  แต่สวยขนาดนี้ จะเป็นสาวก็ไม่น่าจะผิด...แต่งหญิงได้ ไม่น่าเกลียด เอาว่าสวยเลยแหละ  ไม่น่าเชื่อว่าผู้ผลิตเกม the legend of the real knight จะสร้างราชาปีศาจเกย์ขึ้นมาได้ โลกของเกม อะไรก็เกิดขึ้นได้จริงๆด้วย  นาย เอ้ย นางปีศาจสาว ปิดเธอมาได้ตั้งนาน ที่แท้เป็นเกย์นี่เอง...  “หรือว่าเธอกินหมด ทั้งพี่ทั้งน้องเดี๋ยวนี้เธอร้ายกาจขนาดนี้เลยเหรอ”  “หยุดดดดดดด” เรนิสตะโกน “หยุดคิดเพ้อเจ้อได้แล้ว”  หยุดก่อนที่จะความคิดจะสับสนและลามปามไปไกลกว่านี้ หมายถึงทั้งความคิดเธอและเจนนี่นั่นแหละ  เจนนี่อยู่ในความสงบทันที  ความคิดยายนี่ เพ้อเจ้อ เหลวไหลที่สุด ไม่เข้ากับหน้าตาสวยใสไร้เดียงสา ตาแป๋วแหว๋วเหมือนลูกแก้วนี่เลย ความคิดแต่ละอย่าง...อกุศลจนหาใครเทียบได้ยาก  ว่าไปก็น่าสงสาร นิสัยอย่างจูน ต้องมาเป็นนางเอกใสๆไร้เดียงสาแสนดี คงเก็บกดน่าดู  &nbsp;  “คือ ฉันอยากจะบอกเธอว่า...” ไม่อยากคิด ยายแสบมันจะด่าเธอไหมเนี่ย “คือของขวัญจากมิคาเอลพวกนั้น ฉันเป็นคนส่งให้เธอเอง...”  “เธอ????” เจนนี่จ้องหน้าเธอเขม็ง “เธอส่งมาทำไม อย่าบอกนะว่าเธอคิดฆ่าฉัน เป็นฟังชั่นของเกมหรือไง”  “ไม่ใช่ๆๆ” เรนิสรีบพูดก่อนที่ยายแสบจะนึกว่าเธอคิดฆ่ายายนั่นมาจริงๆ ยิ่งขี้มโนอยู่ด้วย “คือฉันอยากเป็นแม่สื่อ เอ่อ ให้เธอกับมิคาเอล”  เจนนี่ตกตะลึงไปชั่วขณะ “แม่...สื่อ”  “อือ ใช่ แม่สื่อ คือฉันเห็นพวกเธอไม่ไปถึงไหนซักที ก็เลยอยากช่วย” เรนิสอ้อมแอ้มตอบ  “นิสัยอย่างเธอเนี่ยนะ จะเป็นแม่สื่อ ไม่เชื่อหรอก พูดมา”  “ก็ถ้าเธอลงเอยกับมิคาเอล เผื่อว่าฉันจะรอดจากรูทหายนะ”  หมอนบนเตียงถูกฟาดมาที่เธออย่างจัง ยายแสบเล่นงานเธอซะแล้ว  “นี่ๆๆๆๆ” เจนนี่ตะโกนพลางฟาดหมอนไปที่เรนิสไม่ยั้ง “เพราะเธอคนเดียว ฉันนอนไม่หลับตั้งหลายวัน แถมยังไม่กล้าไปไหนอีก อย่าบอกนะว่าเธอให้เบลล่าสอดแนมฉันเพราะจะเป็นแม่สื่อด้วย”  เจนนี่ยังคงอาละวาดไม่หยุด “เธอรู้ไหม ฉันกลัวถูกลอบวางยาพิษแทบตาย จะทำอะไรก็กลัวไปหมด จะกินอะไรก็ไม่อร่อย น้ำหนักลดไปเลย แถมยังต้องเปลี่ยนทางเดินทุกวันจนเกือบจะเหมือนคนบ้าอยู่แล้ว เพราะแผนแม่สื่อบ้าๆบอๆของเธอ”  เป็นอย่างนั้นไป ที่ผ่านมาเรนิสคิดว่าตัวเองเป็นแม่สื่อขั้นเทพซะอีก ที่จริงแล้วแผนพังงั้นหรือ  ความเป็นจริงช่างโหดร้าย...  “ยายแบ๊ว เธอไม่น่าเสียเงินซื้อของพวกนี้มาเลย สู้เอาเงินมาให้ฉันไม่ได้ คราวหน้าเปลี่ยนเป็นเหรียญทองแทนนะ”  ยายแสบ ยายงก ในที่สุดชีวิตนี้ก็มีคนที่งกสูสีกับเธอจนได้  &nbsp;  &nbsp;  “นอกจากพวกเราแล้ว มีใครมาเกิดในเกมบ้านี่อีกไหมเนี่ย”  “ก็นายปีศาจไง ลาสบอสที่ตีก่อนตาย มาเกิดเป็นเจ้าชายซิลบาสเตียน”  “นั่นเธอเล่าแล้ว” เจนนี่พึมพำ “ฉันแค่สงสัยเฉยๆว่าจะมีอีกไหม”  “ไม่รู้เหมือนกัน แต่คนที่เกิดวันเดียวกับพวกเรามีแอริลอีกคน” เรนิสครุ่นคิด “ว่าไปเจ้าหญิงแอริลก็นิสัยแปลกไปจากเกม”  “ยังไง” เจนนี่ลุกขึ้นนั่ง “อองตัวร์เคยบอกว่าหลัง 8 ขวบ น้องสาวเขานิสัยเปลี่ยน”  อองตัวร์เคยเล่าว่า ชิ ไม่รู้ว่ายายตัวแสบไปสนิทกับเจ้าชายนายกระจอกตั้งแต่เมื่อไหร่กัน  “ไม่เหมือนในเกมเลย ในเกมจะหญิงๆ แล้วก็จีบปากจีบคอ” เรนิสเปรยขึ้นมา “ตอนนี้ดูอันธพาล”  “เป็นไปได้ว่าแอริลไม่ใช่แอริลในเกม” เจนนีสรุป  “งั้นเราควรไปถามไหม”  “ก็ดี เผื่อเป็นคนรู้จัก”  &nbsp;  เมื่อมีคำถาม ย่อมต้องหาคำตอบ  แอริลเป็นคนที่ทะลุมิติมาเกิดรึเปล่า  หรือว่าเป็นแค่บั๊กในเกมที่ประหลาดผิดผู้คน  &nbsp;  “แอริล” เรนิสเรียกแอริลไว้หลังเลิกเรียนในคาบเช้า “ฉันมีเรื่องอยากคุยกับเธอ”  “เรนิสที่รัก” แอริลเสียงหวานเป็นพิเศษ ฟังดูน่าขนลุก “ไปคุยกันที่ไหนดี ห้องฉันก็ได้นะ”  เรนิสพึ่งสังเกต คำพูดของแอริลฟังดูยังไงก็แปลก เจ้าหญิงนี่ถ้าไม่ใช่ทะลุมิติมาเกิดก็บั๊กในเกมชัดๆแหละ ก่อนหน้านี้ทำไมเธอคิดไม่ถึงนะ  &nbsp;  หลังจากแยกเอาแอริลมาที่สวนหย่อมในส่วนหอพักโรงเรียน สถานที่นี่ค่อนข้างเงียบสงบ ไม่มีคนอื่น  มีแค่สาวสวย 3 คน เรนิส เจนนี่ แล้วก็เจ้าหญิงอันธพาล แอริล  &nbsp;  “แอริล” เรนิสพยายามทำสีหน้าให้จริงจัง “ฉันมีเรื่องอยากถามเธอ”  “เรนิส เธอจะถามว่าฉันชอบเธอรึเปล่าใช่ไหม” แอริลตอบกลับมาจริงจัง   เรนิสอึ้งไป คิดได้ยังไงความคิดนี้ เออ เธอควรจะคิดได้ตั้งนานแล้วว่าแอริลแปลก นั่นแหละถ้าไม่ทะลุมิติมาก็บั๊กชัดๆ บั๊กยูริ???  “ไม่ต้องพูดมาก ก่อนเธอจะมาเป็นแอริล เธอเคยเป็นคนอื่นรึเปล่า”  “พวกเธอรู้ได้ยังไง ตอนฉันอายุ 8 ขวบก็จำชาติที่แล้วได้” แอริลหันมาทางเรนิส “เรนิสจ๋า หรือว่าเราเคยเป็นเนื้อคู่กันมาก่อน”  คำถามของแอริลช่างน่าขนลุก บรื๊อออ...  เจนนี่ตวัดฝ่ามือลงไปที่ศีรษะของแอริล “นี่เธอ อย่าไร้สาระ ชีกออย่างงี้ชาติก่อนเป็นผู้ชายใช่มะ”  ผู้ชาย... ที่ผ่านมาซบเธอ กอดเธอ ถ้าเป็นผู้ชายมาก่อนแปลว่าแอริลเอาเปรียบเธอใช่ไหมเนี่ย??  “เออ ใช่ เป็นผู้ชาย เมื่อก่อนฉันชื่อเอส ฉันทำระเบิดอยู่ในอพาร์ทเม้นท์ แล้วมันพลาด เกิดระเบิด ฉันเลยตายไง”  ระเบิด?? อพาร์ทเม้นท์??  อย่าบอกนะเสียงระเบิดนั่น แล้วก็เหตุการณ์ไฟไหม้อพาร์ทเม้นท์ เป็นฝีมือ ยาย เอ้ย นายแอริล เอ้ย นายเอส  ถ้าจริง นายนี่เป็นสาเหตุให้พวกเธอสำลักควันตายงั้นหรือ  เริ่มเข้าใจความแค้นของนายปีศาจขึ้นมารำไร...  &nbsp;  “นายอยู่ในอพาร์ทเม้นท์ 107 รึเปล่า” เรนิสถามอย่างไม่แน่ใจนัก  “อือ ใช่ อพาร์ทเม้นท์นั่นแหละ”  “แก แกเป็นมือระเบิดนั่นเอง” เจนนี่ตวาดขึ้น  “แล้วยังไง อย่าบอกนะว่าพวกเธอตายจากระเบิด” แอริลยักคิ้วถาม นายนี่ไม่มีสำนึกเลย  ทันใดนั้น แอริลโผมากอดเรนิส “เรนิสจ๋า เราต้องเป็นเนื้อคู่กันแน่เลย เกิดวันเดียวกัน ตายวันเดียวกัน จริงไหม”  เนื้อคู่บ้าบอ เรนิสผลักแอริลออกไป พอรู้ว่าเป็นผู้ชายแล้ว นึกย้อนไป น่าเจ็บใจ นี่เธอถูกนายบ้านี่แต๊ะอั๋งมากี่ทีแล้ว  นอกจากระเบิดของนายนี่จะทำให้เธอตาย พอมาเกิดชาติใหม่ ยังมาเอาเปรียบเธอหน้าด้านๆอีก  “นายทำให้พวกเราต้องตาย” เจนนี่พูดอย่างเคียดแค้น  “จริงด้วย นายสำนึกผิดบ้างไหมเนี่ย” เรนิสหยิบสกิลนางร้ายขึ้นมาบ้าง เธอเชิดหน้าพูดด้วยน้ำเสียงเย็นชา  “แล้วไง พวกเธอดันอยู่แถวนั้นเอง ช่วยไม่ได้ ต้องโทษพระเจ้าที่ทำให้พวกเธอไปอยู่แถวนั้น” แอริลยังทำเสียงกวนๆต่อไป “คิดอีกแง่นึง เราอาจจะเป็นเนื้อคู่กันก็ได้นะ” นายนั่นส่งสายตาเจ้าชู้มาให้เธอ ไม่เข้ากับหน้าตาจิ้มลิ้มของเจ้าหญิงแอริลซักนิด  อยากจะก่นด่า ไม่รู้จะใช้คำพูดอะไร เลวอย่างไร้สำนึกจริงๆ  “แก” เสียงหวานๆของเจนนี่ดังขึ้น “แกตายแน่ ฉันจะฆ่าแกเอง”  เอาเลย เรนิสคิดเดี๋ยวเธอช่วยถล่ม  ถ้าไม่แก้แค้น ไม่ใช่พวกเธอแล้ว  &nbsp;  Writer’s note: ทำไมเจนนี่คิดว่านายปีศาจเป็นเกย์ เรื่องนี้ย้อนกลับไปไกลถึงบทที่ 29 เผื่อใครจำไม่ได้ แล้วนางเริ่มปลูกฝังความเชื่อผิดๆให้เรนิส...คาดว่าเรนิสน่าจะได้รับเชื้อมโนไปแล้ว  บอกแล้วว่าเป็นนิยายรักดราม่า มีแต่เรื่องเข้าใจผิดกัน  ขอไว้อาลัยให้เจ้าหญิงแอริล มารี อีสเทร่า ... อย่างน้อยชาตินี้ชื่อนางก็สวยมากอ่ะนะ  ไรท์จะตามไปเก็บศพให้ในตอนหน้า  อ้อ ไรท์ไม่ค่อยว่างนะคะวันนี้ กำลังคิดว่าจะจองรถพยาบาลกับห้อง ICU ดี หรือว่าจะจองรถมูลนิธิพร้อมโลงศพดี มีอะไรต้องทำเยอะ  โลกเวทย์มนตร์นี่ทำศพยังไงนะ เผา ฝัง หรือ โยนทิ้งน้ำ พอดีตั้งแต่เริ่มเกมมายังไม่มีใครตายนอกจากนักฆ่า ขอไรท์ไปศึกษาก่อน  ทุกคนช่วยกันอุทิศส่วนกุศล เอ้ยไม่ใช่ สวดมนต์ให้พระเจ้าคุ้มครองนางด้วย นางอาจจะไม่ได้แสดงต่อแล้วก็ได้  

 </div> 
