 <div style="word-wrap: normal;width:90%;">
			
				
    &nbsp;  เรนิสให้รถม้าของตระกูลเทรลิสมาส่งเธอกลับบ้านที่แคว้นลูฟฟ์  มีน้องสาวรวยก็ดีอย่างนี้แหละ เธอตอบรับแต่โดยดีแล้วชวนมิคาเอลกลับด้วยกัน  อองตัวร์มารับน้องสาวของเขากลับ แต่แอริลสภาพยังยับเยินจากการถูกเจ้าชายสองพี่น้องนั่นรุมสกรัม แม้จะดีขึ้นบ้างแต่การเดินทางต้องเตรียมตัวเตรียมของมากมาย  เปิดเทอมใหม่ถ้ายังไม่หาย อาจจะมาเรียนช้ากว่าเพื่อนๆ  ที่จริงไม่ต้องมาตลอดไปเลยก็ได้นะ...  &nbsp;  เรนิสมาตีโพยตีพายฟ้องเธอว่าถูกนายเอสจูบ ให้เธอไปจัดการถล่ม  แค่จูบทีเดียว ไม่มีอะไรสึกหรอ ทำเป็นเรื่องใหญ่ไปได้ คิดซะว่าทำทานให้สุนัขไป จะอะไรกันนักหนา ถ้าโดนเยอะกว่านั้นอย่างเช่นถูกจับกินค่อยโวยวาย  เอาเหอะ เธอปลอบใจไปตามเรื่องแล้วรับปากว่าถ้านายเอสหายเมื่อไหร่ เธอจะไปกระทืบซ้ำให้มันเจ็บต้องรักษาต่อ เรนิสถึงยอมรามือ  ไม่เป็นไร ยังไงถ้ามีโอกาสเธอก็คิดว่าจะหาโอกาสกระทืบนังเด็กแว้นนั่นอยู่แล้ว  &nbsp;  &nbsp;  &nbsp;  อองตัวร์มาเยี่ยมนังเด็กแว้นนั่น เขารู้ว่ารถม้าตระกูลเทรลิสไปส่งเธอ   “ตอนแรกฉันคิดว่าถ้าเธอไม่มีรถกลับจะให้รถม้าฉันไปส่ง แต่ถ้ามีก็ดีแล้ว” เขาสบตามองมิคาเอลที่เป็นเพื่อนร่วมทางของเธอ ก่อนจะหันมายิ้มให้เธอ “ขอให้โชคดี เดินทางปลอดภัย”  เหมือนสีหน้าเขาดูสลดลงบ้างแต่ไม่ชัด เขาดูเก็บอารมณ์ได้ดีพอควร  หรือว่า...เขาจะชอบเธอ  &nbsp;  &nbsp;  เธอมีบางอย่างสงสัยมากนาน “อองตัวร์”  เขายิ้มให้เธอ “มีอะไรรึเปล่า”  “ทำไมต้องตามหา เจน เบลล์เลอร์ตั้งหลายปี” ตกลงมันใช่รักแรกของเขาไหม ยายแบ๊วบอกว่าเขากับยายแบ๊วไม่มีความรู้สึกพิเศษให้กัน  “ทำไมงั้นหรือ” เขาหัวเราะ “ก็ตอนนั้นฉันคิดว่าเรนิสเป็นเด็กสามัญชน เธอช่วยฉันไว้แล้วพาฉันไปส่งโรงพยาบาล ค่ารักษานั่นมันไม่น้อยเลยนะ เทียบแล้วก็เท่ากับรายได้สามัญชน 3 เดือนเลยทีเดียว”  “ฉันก็เลยตามหา เพราะฉันกลัวว่าเงินส่วนที่ต้องจ่ายไปจะทำให้ครอบครัวเธอลำบากรึเปล่า ที่บ้านเธอจะว่าไหมเอาเงินมาจ่ายค่ารักษาให้ใครก็ไม่รู้เยอะขนาดนั้น”  เจนนี่นิ่งอึ้งไป ไม่ใช่อย่างที่เธอเคยคิดสักนิดเดียว อองตัวร์ทำเพราะเขาเป็นคนดี คิดว่าคนอื่นอาจจะลำบาก  “ถ้าฉันรู้ว่าคนที่ช่วยเป็นลูกสาวผู้ครองแคว้นเทรลิส ฉันคงจะส่งของขวัญไปขอบคุณหรือไม่ก็หาทางให้มีลดภาษีการค้าสักอย่างให้แคว้นเทรลิสเป็นการขอบคุณ” เขายังหัวเราะต่อ ดวงตาเป็นประกายด้วยความขบขัน “คงไม่มานั่งตามหาหรอก ตระกูลเทรลิสรวยออกขนาดนั้น จะมาสนใจอะไรกับค่ารักษาเล็กน้อย”  “ก็จริง” ยายแบ๊วรวยขนาดนั้น ถ้าเขี่ยอองตัวร์ออกไปจากเส้นทางชีวิตได้ ตอนนั้นเรื่องเงินแค่นี้ไม่ใช่เรื่องใหญ่สำหรับเรนิสเลย  “แต่คิดไม่ถึง เรนิสจะอยากได้พันธะเวทย์โลหิต ไม่ให้เกิดสงคราม” อองตัวร์พูดต่อไป “นั่นก็ดี ถ้าไม่จำเป็นใครจะอยากมีสงคราม”  “เพื่อนเธอน่าจะรอนานละ” อองตัวร์มองไปทางมิคาเอล “เดินทางปลอดภัยนะ”  เจนนี่ยิ้มให้เขา “เดินทางโดยสวัสดิภาพเช่นกัน”  &nbsp;  &nbsp;  การเดินทางด้วยรถม้าไฮโซนี่ดีกว่ารถม้าธรรมดามาก แค่ 2 วันก็เข้าถึงแคว้นลูฟฟ์แล้ว  เธอให้คนขับรถม้าไปส่งมิคาเอลที่วิหารก่อน  ระหว่างทางผ่านบ้านเรือนผู้คนมากมาย ส่วนใหญ่ก็เป็นบ้านประชาชนสามัญชนทั่วไปก่อนจะเข้าไปถึงวิหาร  เหมือนมีอะไรตัดผ่านรถม้า คนขับรถร้องอุทาน ก่อนที่รถม้าจะหยุดฉุกเฉิน  &nbsp;  เจนนี่ตกจากที่นั่งในรถลงมากองกับพื้น มิคาเอลที่นั่งอยู่ฝั่งตรงข้ามประคองเธอขึ้นมา  “เป็นอะไรมากไหมเจนนี่ เจ็บรึเปล่า” มิคาเอลถาม  ไม่เข้าใจเลย คำถามก็ดูธรรมดา แต่พอออกจากปากเขา เหมือนเธอหายเจ็บไปกว่าครึ่ง แค่เขาพูด บรรยากาศรอบๆก็ดูสว่างไสว  หลังจากสนิทสนมกันมาพักใหญ่ เธอรู้สึกว่าทุกอย่างที่เขาทำมีแต่เรื่องดีงาม ไม่ว่าเวลาเขาจะพูด ไม่ว่าเขาจะทำอะไร ทุกอย่างล้วนแต่ดีงาม ไม่เคยมีสิ่งแปดเปื้อนปะปน มันดูดีไปหมด  เหมือนเขาเกิดมาเพื่อสิ่งนี้   &nbsp;  พอดูว่าเธอไม่มีอะไรแล้ว เขาชะโงกออกไปนอกรถม้า  มีผู้หญิงวัยกลางคนคนหนึ่ง แต่งตัวแบบคนยากไร้ ในอ้อมแขนมีเด็กอายุประมาณ 8-9 ปีคนหนึ่ง ทั้งคู่นั่งร้องไห้อยู่  น่าจะเป็นเด็กวิ่งตัดหน้ารถ ทำให้รถต้องหยุดกระทันหัน  “ขอโทษจริงๆค่ะ” หญิงคนนั้นพูดขึ้นมาด้วยน้ำเสียงสะอื้น “ลูกชายไม่ได้ตั้งใจวิ่งตัดหน้ารถ ช่วยเขาด้วยนะคะ เขาสลบไปแล้ว”   หญิงคนนั้นคงกลัวความผิด รถม้าแบบนี้ ติดตราตระกูลใหญ่   หารู้ไม่ คนในรถไม่ใช่ท่านหญิงท่านชาย ท่านดยุคดัชเชสอะไรทั้งนั้น ก็แค่คนธรรมดา 2 คน  มิคาเอลลงไปดูเด็กที่เหมือนจะล้มศีรษะฟาดสลบไป  หญิงคนนั้นเหลือบมองมิคาเอล ก่อนจะทำหน้าตกตะลึง “มิคาเอล”  &nbsp;  พวกเขารู้จักกัน...  &nbsp;  มิคาเอลอุ้มเด็กมาขึ้นรถม้า “ใช้เวทย์รักษาบนพื้นถนนไม่ปลอดภัย ไปที่วิหารดีกว่า”  เจนนี่พยักหน้า  เหมือนผู้หญิงคนนั้นจะหยุดร้องไห้แล้ว เธอเอาแต่จ้องหน้ามิคาเอลตาไม่กระพริบ  &nbsp;  มิคาเอลดูท่าจะไม่รู้จักผู้หญิงคนนั้น เขามัวแต่สนใจเด็กที่เจ็บอยู่  แต่แม่เด็กน่าจะรู้จักมิคาเอล  ผู้หญิงคนนั้นเส้นผมสีน้ำตาลแดงเหมือนกับเด็กที่บาดเจ็บ รูปร่างผอมบาง เด็กคนนั้นมีเค้าแม่อยู่มาก  &nbsp;  &nbsp;  มิคาเอลอุ้มเด็กไปข้างในวิหาร ก่อนจะวางเด็กบนเตียงในห้องๆหนึ่งแล้วเริ่มใช้เวทย์แสงรักษาของเขา  เจนนี่จ้องมอง ภาพนี้สวยงามมาก เธอชอบมองเขาในรูปแบบนี้ ดูแล้วจิตใจสงบ ทำให้ความรู้สึกอึดอัดหรือหงุดหงิดหายไป  เหมือนภาพศิลปะที่ให้อารมณ์ผ่อนคลาย ภาพนักบุญในวิหาร  &nbsp;  เด็กคนนั้นหายเป็นปกติ แม่ของเด็กเดินเข้ามาขอบคุณ แต่เหมือนเธอมีเรื่องบางอย่างอยากจะคุยกับเขา แต่ไม่แน่ใจว่าจะพูดดีไหม  &nbsp;  หัวหน้านักบวชเดินเข้ามา เขามองเห็นผู้หญิงคนนี้ ต่างฝ่ายต่างมองหน้ากัน  “เธอนั่นเอง ไม่ได้เจอกันนานแล้วนะ” หัวหน้านักบวชยิ้มให้ผู้หญิงคนนั้นอย่างมีเมตตา  ผู้หญิงคนนั้นร้องไห้ออกมา เสียงสะอื้นของเธอดังไม่น้อย  เหมือนพวกเขามีเรื่องต้องคุยกัน  เจนนี่ตัดสินใจพาเด็กคนนั้นออกมาข้างนอก ให้มิคาเอล ผู้หญิงคนนั้น และหัวหน้านักบวชพูดคุยกัน  &nbsp;  เจนนี่คุยกับเด็กชายคนนั้น   แม่ของเขาเป็นหญิงชาวบ้านคนหนึ่ง ทำงานเหมือนเป็นชาวประมง หาปลา ฐานะยากจนอย่างมาก พ่อของเขาก็เป็นชาวประมงเช่นกัน แต่ติดเหล้า วันๆเอาแต่เมาไม่เป็นโล้เป็นพาย  เขาเป็นลูกชายคนเล็ก มีพี่สาวคนหนึ่ง แล้วก็พี่ชายคนหนึ่ง แต่พี่ชายตายไปหลายปีแล้ว แม่บอกเขาว่าตอนไปหาปลาไม่ระวัง พี่ชายเขาตกน้ำแล้วก็จมน้ำตาย แม้แต่ศพยังหาไม่พบ   เขาอายุ 9 ปี ไม่มีพลังเวทย์ ในอนาคตคงไม่พ้นต้องเป็นชาวประมงเหมือนกัน ส่วนพี่สาวอายุ 12 ปี ไม่มีพลังเวทย์เช่นเดียวกัน  ในโลกเวทย์มนตร์สามัญชนไม่มีพลังเวทย์ ชีวิตช่างอาภัพอย่างยิ่ง  &nbsp;  &nbsp;  &nbsp;  ทั้ง 3 พูดคุยกันอยู่นานมาก จนพระอาทิตย์ตก ยังไม่มีทีท่าว่าจะออกมา  นักบวชหญิงนำเจนนี่และเด็กคนนั้นไปรับประทานอาหารด้วยกันก่อนออกมานั่งรอต่อ เด็กน้อยหลับไปเสียแล้ว  &nbsp;  หญิงคนนั้นออกมาตอนหัวค่ำ ก่อนจะขอตัวพาลูกชายกลับด้วยน้ำตานองหน้า  เจนนี่ให้รถม้าของตระกูลเทรลิสที่เรนิสให้ใช้รับส่งเธอไปส่งหญิงคนนั้นก่อนแล้วค่อยไปส่งเธอที่บ้าน  มิคาเอลกอดเธอก่อนจะส่งเงินให้จำนวนหนึ่ง เขาไม่ได้พูดอะไรต่ออีก  หัวหน้านักบวชมีสีหน้าเคร่งเครียดเช่นกัน  เขาหันมาทางมิคาเอลก่อนจะบอกว่า “คิดให้ดีก่อนตัดสินใจ”  มิคาเอลพยักหน้ารับ เขาไม่พูดอะไรต่อ เขาดูเคร่งเครียดไม่น้อย พอๆกับตอนที่ลิซคิดจะฆ่าเธอนั่นแหละ  &nbsp;  &nbsp;  &nbsp;  มิคาเอลมาหาเธอที่บ้านในวันถัดมา เขาดูอ้ำอึ้งกว่าปกติ เหมือนมีเรื่องอยากคุยกับเธอ  เขาชวนเธอไปนั่งที่ม้านั่งริมแม่น้ำ เหมือนเขามีเรื่องที่ตัดสินใจไม่ได้อยู่  “ผู้หญิงคนนั้นเป็นแม่ของฉัน” เธอรู้ว่าเขาหมายถึงผู้หญิงคนไหน เธอพยักหน้า  “ที่จริง ฉันไม่ได้เป็นเด็กกำพร้า”   แต่น่าแปลก มิคาเอลไม่มีอะไรเหมือนแม่เขาเลย หรือว่าเหมือนพ่อ แต่พ่อเขาจะดูดีได้ถึงขนาดนี้เลยงั้นหรือ  อันที่จริง เธอเองก็ไม่ค่อยเหมือนพ่อแม่เหมือนกันนั่นแหละ จะไปวิจารณ์เขาได้อย่างไร  “ตอนอายุ 4 ขวบ ฉันจมน้ำ” น้ำเสียงเขาฟังดูเย็นสบายเหมือนเขาเล่านิทานเรื่องหนึ่ง ไม่เหมือนเล่าความหลังของตัวเอง   เธอชอบฟังเสียงเขา มันให้ความรู้สึกสงบ   เขาดูไม่ได้ต้องการความเห็นใจหรืออะไร แค่เล่าให้ฟัง  “ตอนแม่ลงไปงมฉันขึ้นมา ฉันหยุดหายใจไปแล้ว”  &nbsp;“ด้วยความที่แม่ฉันมีฐานะยากจน ไม่สามารถพาลูกไปโรงพยาบาลได้จึงอุ้มฉันไปที่วิหาร”  เขาเล่าและหยุดพักเป็นช่วงๆ เหมือนต้องการตั้งสติ  “หัวหน้านักบวชตอนนั้นบอกว่าฉันตายแล้ว เขาทิ้งฉันกับแม่ไว้ในห้องสวดมนต์ แล้วออกไปตามคนมาเพื่อจัดการศพ”  “แม่ยอมรับความจริงไม่ได้ พยายามรื้อค้นของในตู้ และงัดตู้เก็บยาสมุนไพรใบหนึ่งเผื่อว่าจะมียาอะไร ในนั้นมีกล่องๆหนึ่งวางไว้ มันมีแสงบางอย่างออกมา”  “พอแม่เปิดกล่องใบนั้น แสงบางอย่างก็พุ่งมาที่ฉัน กล่องใบนั้นตกลงกลิ้งไปกับพื้น ฉันก็กลับมาหายใจและมีชีวิตอีกครั้ง”  แปลว่าอย่างไร อภินิหารบางอย่างงั้นหรือ ของวิเศษที่ใช้ชุบชีวิต  “แต่ฉันไม่เหมือนเดิม ไม่ว่าจะรูปร่างหน้าตา ดวงตาหรือว่าสีผม”  “แม่กลัวความผิดจึงรีบเก็บกล่องใบนั้นไว้ที่เดิมและหนีไปซ่อน ทิ้งฉันไว้ ตอนนั้นแม่คิดว่าแม่ได้ใช้ของวิเศษล้ำค่าบางอย่างชุบชีวิตฉันไปแล้ว และอาจมีความผิดได้ หรืออาจจะต้องชดใช้ซึ่งเธอไม่มีปัญญาจ่าย”  “ทุกปี เวลามีงานของวิหาร แม่จะมาแอบดูฉัน แต่ไม่เคยกล้าที่จะเข้ามาหา จนกระทั่งวันที่พวกเราเจอเธอ”  มิคาเอลเล่าเรื่องนี้ให้เธอฟัง เพราะอยากระบาย หรือมีอะไรต้องการบอกเธองั้นหรือ  “ของที่ใช้ไปเป็นของวิเศษจริงๆ หัวหน้านักบวชบอกว่าเป็นกล่องที่ตกทอดกันมาหลายร้อยปีแล้ว ให้วิหารแห่งนี้เป็นที่เก็บรักษา เวลาเปิดดูภายในมีแค่ผลึกสีทองบางอย่าง ไม่มีพลังเวทย์ ไม่มีลำแสงอย่างใด ไม่มีใครรู้ว่าผลึกนั้นใช้ทำอะไร เก็บอยู่ในตู้เก็บสมุนไพร ท่านคิดว่าเป็นส่วนประกอบปรุงยาโบราณบางอย่าง”  “ตอนนี้มันเหลือแต่กล่องเปล่า ไม่ว่าของสิ่งนั้นคืออะไร แต่ฉันใช้มันไปแล้ว”  &nbsp;  &nbsp;  &nbsp;  &nbsp;  “เจนนี่” เขาหันมามองเธอ “เธอชอบฉันบ้างไหม”  เธอพยักหน้า ตั้งแต่คบคนมาไม่น้อย เขาเป็นคนเดียวที่เธออยู่ด้วยแล้วจิตใจสงบอย่างแท้จริง ไม่ว่าเธอจะมีความรู้สึกอย่างไร เวลาเข้าใกล้เขาความไม่สบายใจมันหายไปอย่างไร้ร่องรอย  &nbsp;  “ถ้าเกิดว่าฉันมีหน้าที่ต้องทำเพื่อคนอื่นตลอดเวลา เธอจะรับได้ไหม และเธอจะยินดีไปกับฉันไหม”  คำถามนี้เหมือนยายแบ๊วเคยถามเธอมาก่อน   “ถ้าสมมติว่าพวกเธอลงเอยกันขึ้นมา ถ้ามีคนเดือดร้อนที่ไหน พวกเธอต้องไปช่วย เงินมีเท่าไหร่ เขาอยากจะบริจาค แล้วก็ถ้าเพื่อคนส่วนใหญ่เขายอมตายได้อะไรแบบนี้ เธอรับเขาได้รึเปล่า”  หากมีคนเดือดร้อนแล้วเขาไปช่วย เธอรับได้  เงินบริจาคเป็นส่วนใหญ่ เธอรับได้ หากไม่มีเงินก็ไถยายแบ๊ว ง่ายๆ  แต่เพื่อคนส่วนใหญ่แล้วเขายอมตายได้ เธอรับไม่ได้ เธอรับไม่ได้กับการสูญเสีย   หากได้มาแล้วต้องเสียไป เธอขอไม่เคยได้มาเลยยังจะดีกว่า  “เพื่อคนส่วนใหญ่” เจนนี่นิ่งไปสักครู่ “มิคาเอลเสียสละชีวิตได้ไหม”  เขานิ่งไปครู่หนึ่ง ก่อนจะพยักหน้า“หากจำเป็น”  อย่างที่เธอคิดไว้ไม่มีผิด แล้วถ้าเลือกระหว่างเธอกับคนหมู่มากล่ะ เขาคงไม่เลือกเธอเหมือนกัน ขนาดชีวิตตัวเองเขายังไม่เลือกเลย  น้ำตาของเธอไหลออกมา มันเป็นน้ำตาจริงๆไม่ใช่จากการเสแสร้ง เรื่องระหว่างเธอกับมิคาเอล คงต้องจบกันแค่นี้  เธอไม่ใช่นางเอกโอโตเมะเกม เวลาเล่นเกมต้องตอบว่า “ใช่” เพื่อให้ชนะ  เพราะนี่เป็นชีวิตเธอจริงๆ หากเลือกแล้วต้องอยู่กับมันต่อไป  เธอรับไม่ได้ หากเขาเห็นคนอื่นสำคัญกว่าชีวิตตัวเอง และในเมื่อชีวิตตัวเองยังไม่สำคัญเท่ากับคนหมู่มาก แล้วชีวิตเธอล่ะ   ความรักอาจะเป็นส่วนหนึ่งของชีวิต แต่เธอรักตัวเองมากกว่า เธอไม่พร้อมจะไปกับเขา เธออยากมีชีวิตเพื่อตัวเอง ใช่ เธอมีความเห็นแก่ตัว  เธออยากทำความดี แต่ในการทำความดีของเธอมีขอบเขต ไม่ใช่ทุ่มเททุกอย่างเพื่อคนอื่นแบบเขา ความดีของเธอและเขาไม่เสมอกัน  สักวัน หากเป็นครอบครัวเดียวกัน สักวันหากมีลูก เธอย่อมต้องเรียกร้องจากเขา เธอย่อมอยากให้เขาแบ่งชีวิตส่วนหนึ่งของเขาให้เธอ เป็นส่วนหนึ่งของกันและกัน แบ่งชีวิของเขาให้ครอบครัว หากเขาให้เธอไม่ได้ ยังไงมันต้องจบลง  ให้มันจบตรงนี้ดีกว่า   นานแค่ไหนแล้วไม่ได้เสียน้ำตาให้ใครแบบนี้  &nbsp;  เขามองเธอร้องไห้อยู่ครู่หนึ่ง เหมือนเรื่องนี้ไม่ต้องพูดกันต่อไปแล้ว น้ำตาของเธอเหมือนจะตอบคำถามเขาไปแล้ว เขาส่งกล่องไม้โบราณใบหนึ่งให้เธอ  “กล่องใบนี้เป็นกล่องเปล่าแล้ว ข้างในไม่มีของอะไรอีก ฉันให้เธอเป็นที่ระลึก”  &nbsp;  เจนนี่พยายามมองหน้าเขา สีหน้าเขาไม่ได้บ่งบอกอารมณ์ใดๆ เขาหลุบตาลงไม่สบตาเธอ  “ฉันแค่อยากให้เธอรู้ว่าฉันชอบเธอจริงๆ” เขาพูดสั้นๆ  &nbsp;  เจนนี่เช็ดน้ำตา เปิดกล่องไม้ออกมาดู ในกล่องว่างเปล่า ไม้ที่ทำดูเป็นของเก่า เธอใช้มือลูบที่ฐานกล่อง มีปุ่มเล็กๆ เจนนี่ลองกดมันดู เหมือนใต้ฐานกล่องมีช่องลับและมีอะไรซ่อนอยู่  เธอเงยหน้ามองมิคาเอล  “มันคงถูกกำหนดมาเป็นแบบนี้อยู่แล้ว” เขายิ้ม รอยยิ้มของเขาดูเศร้ากว่าทุกที  ในนั้นมีกระดาษเก่าที่โบราณและดูกรอบ เจนนี่หยิบมันขึ้นมา กระดาษแผ่นนั้นมันบอบบางเหมือนจะขาดได้ทุกเมื่อ  หรือว่าจะเป็นกระดาษที่เก็บมาหลายร้อยปี  เจนนี่ค่อยๆคลี่กระดาษแผ่นนั้นออก  ลายมือบนนั้นสวยงามเป็นระเบียบมาก ลายมือเป็นแบบโบราณที่เธอมักเห็นในตำราเวทย์เก่าแก่   มีข้อความเขียนอยู่ 2 บรรทัด   “ความรักไม่ใช่ทุกอย่าง”  “ได้โปรดใช้ชีวิตเพื่อส่วนรวม”  &nbsp;  “ไม่มีใครรู้ว่าข้อความนี้ส่งให้ใคร แต่กระดาษแผ่นนี้อยู่ในกล่องมาแต่แรก ก่อนหน้านี้มีผลึกอยู่ ไม่มีใครเคยเอามือสัมผัสลงที่ฐานกล่อง ทำให้ไม่มีใครเคยเห็นกระดาษแผ่นนี้”  น้ำตาเธอไม่รู้มาจากไหนมากมาย มันไหลออกมาไม่หยุดอีกครั้ง   กระดาษแผ่นนั้นถูกลมพัดมาปลิวไป เธอพยายามใช้มือคว้าแต่มันตกลงในแม่น้ำ   &nbsp;  ข้อความนั้นมีส่วนถูกจริงๆ ความรักไม่ใช่ทุกอย่าง...  เธอผ่านมาแล้วตั้งมากมายไม่ใช่หรือไง การเลิกรา   ในชีวิตมีหลายอย่างที่สำคัญกว่านั้น  เธอไม่รู้ว่าเธอตัดสินใจถูกไหม   &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ความรักไม่ใช่ทุกอย่าง...  &nbsp;  &nbsp;  &nbsp;  &nbsp;  &nbsp;  &nbsp;  Writer’s note:  วันนี้มาหนักนิดนึง เจนนี่อกหักซะละ ไม่ได้ถูกทิ้งเรียกว่านางเลือกไม่เอาเองดีกว่า  ไม่เป็นไร ไปต่อๆ  &nbsp;  นิยายเรื่องนี้จะมีคีย์หลักอยู่ 2 ข้อ  นิสัยตัวละครจะกำหนดสิ่งที่ตัวละครเลือก  และ ตัวละครทุ่มเทเพื่อสิ่งไหนมากพอ ย่อมได้สิ่งนั้นตอบแทน...   

 </div> 
