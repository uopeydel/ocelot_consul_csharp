 <div style="word-wrap: normal;width:90%;">
			
				
    คำเตือน: เหมือนเดิม กรุณารับประทานยาแก้วิงเวียนก่อนอ่าน เราเตือนท่านแล้ว  &nbsp;  เขาไม่เข้าใจพี่ชายสองหน้าเท่าไหร่ ช่วงนี้ดูจะมีปัญหากับเขาตลอดเวลา  ต้องคอยส่งคนมาถามเหมือนเป็นห่วงว่าเขาเป็นยังไงบ้าง  ดูก็รู้ว่าสอดแนมชัดๆ  ปกติต่างคนต่างอยู่ก็ดีอยู่แล้ว ไม่เข้าใจ ทำไมช่วงนี้มายุ่มย่ามกับเรื่องของเขาเหลือเกิน  ช่วงนี้เหมือนจะป่วยเป็นระยะ หลังงานวันเกิด หยุดเรียนไปหลายวัน หลังจากนั้นพี่ชายสองหน้าเหมือนจะหยุดเรียนเป็นช่วงๆ ไม่แน่ใจว่าป่วยจริงหรือวางแผนอะไรอยู่แน่  น่าจะเป็นอย่างหลัง  ดี ในเมื่อสอดแนมเขา เขาก็จะสอดแนมพี่ชายสองหน้าบ้าง  ยอมให้มานานแล้ว เอาคืนบ้างไม่น่าจะเป็นเรื่องเสียหาย  &nbsp;  ยายแมวบ้าดูไม่ค่อยปกติ เหมือนมีเรื่องให้คิดหนักตลอดเวลา ช่วงนี้มีแต่คนคิดมาก  “เธอมีปัญหาอะไร” เขาถามระหว่างเลิกเรียนเวทย์ธาตุไฟ เขาและเธอเดินออกมาเพื่อจะไปโรงอาหาร  เรนิสลากเขาไปจุดที่ดูไม่มีผู้คน &nbsp;หาจุดเงียบๆสักที่ในสวนเขตที่พักของโรงเรียน ยายแมวบ้าดูน่าจะมีความลับอีกแล้ว  “นายมีความลับความคับข้องใจอะไรอยากบอกฉันไหม หรืออยากระบายก็ได้” เรนิสกระซิบถามเหมือนกลัวใครจะมาได้ยิน  ความลับ? ความคับข้องใจ? ยายนี่คิดอะไรประหลาดๆอีกรึเปล่า  “ไม่มี” เขาตอบสั้นๆ  “นายไม่ชอบวีราเนสใช่ไหม”   “ไม่ชอบ”  “นายชอบคนอื่นอยู่ใช่ไหม” เรนิสกระซิบถาม  หรือว่ายายแมวบ้าจะรู้ตัวแล้ว  “เธอจะถามทำไม”  “ตกลงว่าใช่จริงๆใช่ไหม”  เขาไม่เข้าใจ เมื่อรู้แล้วทำไมต้องถามอีก “ถ้าใช่..แล้วยังไง”  “แล้วนายเคยคิดจะหาวิธีถอนหมั้นไหม” เรนิสกระซิบ “มันมีวิธีไหนทำได้บ้าง”  เคยไหม จะว่าเคยก็เคย เขาเคยถามแม่ครั้งหนึ่ง แต่ในเมื่อมันเกี่ยวกับขั้วอำนาจที่ท่านตาวางไว้ เขาเลยขี้เกียจจะยุ่ง  “ในเมื่อนายไม่ชอบวีราเนส แล้วถ้านายต้องแต่งงานกับเธอจริงๆ นายจะทำยังไง หมายถึงนายก็ต้องทนอยู่กับคนที่นายไม่ชอบไปตลอดใช่ไหมล่ะ”  แต่งงาน? ต้องทนอยู่กับคนที่ไม่ชอบ? ไม่ใช่ว่าแต่งเสร็จต่างคนต่างอยู่ได้เหรอ  เหมือนเสด็จพ่อนั่นไง แต่งงานกับแม่ แต่ใช้ชีวิตส่วนใหญ่กับอีกคนหนึ่ง  เขามีความเข้าใจอะไรผิดๆอีกแล้วงั้นหรือ   คราวที่แล้วเรื่องหญิงงามก็ทีนึง ที่ยายแมวบ้าต้องแก้ความเข้าใจ  เขาเข้าใจว่าแต่งงานกับคนหนึ่ง แต่รักชอบอีกคนหนึ่งก็ได้ไม่ใช่หรือไง   เขาเข้าใจมาตลอดว่าเป็นเรื่องธรรมดาของมนุษย์ โดยเฉพาะชนชั้นสูง  นี่เป็นอีกครั้งที่เขาเข้าใจผิดใช่ไหม  ปีศาจไม่ต้องแต่งงาน พอใจใครก็อยู่ด้วยกัน ไม่มีเรื่องความเหมาะสม ไม่มีเรื่องชาติตระกูล สิ่งเดียวที่น่าสนใจคือเรื่องพลังเวทย์ซึ่งเขาไม่เคยสนใจอีกนั่นแหละ  การแต่งงานของมนุษย์ เท่าที่เขารู้ต้องเหมาะสมกันด้านฐานะ เรื่องอื่นไม่สำคัญไม่ใช่หรือไง??   แต่งงานกับคนหนึ่งก็อยู่กับอีกคนได้ ไม่ใช่หรือไง??  ทั้งเสด็จพ่อแล้วก็แม่เองก็ไม่ใช่ว่ารักชอบคนอื่น แต่ก็แต่งงานกัน??  ตรรกะที่สับสนวุ่นวายของมนุษย์อีกแล้ว เข้าใจยากอย่างที่สุด  &nbsp;  เขาออกปากถามไป  &nbsp;  “นายเข้าใจว่าการแต่งงานคืออะไร” เรนิสหรี่ตาถามเขา หรือคำถามของเขามีอะไรผิดประหลาดอีก?  “สำหรับชนชั้นสูงงั้นหรือ ถ้าเอาอย่างเสด็จพ่อกับแม่ฉัน ก็อยู่ด้วยกัน ผลิตทายาทออกมา แล้วก็คานอำนาจกัน ชิงไหวชิงพริบกัน จนกว่าจะตายกันไปข้างนึง”  เรนิส “...”  &nbsp;  “นายเอาความคิดแบบนี้มาจากไหน คนแต่งงานกันก็ต้องมีความชอบพอกัน ชีวิตมันถึงจะมีความสุข” เรนิสแย้ง “เหมือนท่านพ่อกับท่านแม่”  “ถ้าแต่งงานแล้ว ไปมีความสัมพันธ์กับคนอื่นไม่ได้ เข้าใจไหม ห้ามนอกใจ ห้ามมีคนอื่น เพราะมันเป็นสิ่งไม่ดี” ยายแมวบ้าเริ่มอบรม “อย่างเสด็จพ่อนาย ใช้ไม่ได้”  “เห็นได้ชัดว่าครอบครัวนายมีปัญหา ทำให้นายเป็นแบบนี้ไง” ยายแมวบ้าสรุปอีกที “เด็กมีปัญหา”  หมายความว่ายังไง ยายแมวบ้ากล้าแม้กระทั่งว่าครอบครัวเขามีปัญหา เสด็จพ่อใช้ไม่ได้   ถึงมันจะจริงก็เหอะ ขนาดเขายังแค่คิดในใจ ไม่พูดออกมา ไม่มีใครพูดออกมาโต้งๆแบบนี้หรอก  “งั้นเหรอ” เขาครุ่นคิดสักครู่ “แต่ท่านพ่อเธอไม่ได้ชอบดาราละครอะไรนั่นหรือไง คนพูดกันไปทั่ว”  เรนิส “...”  “ไหนว่าสตรีที่หึงหวงเป็นภรรยาที่ดีไม่ได้ ท่านแม่เธอไม่ได้ไปอาละวาดหรือไง”  เรนิส “...”  &nbsp;  เรนิสแย้งเสียงอ่อยๆ “ที่จริงลิลลี่กับท่านพ่อไม่ได้เป็นอะไรกันหรอก ลิลลี่เป็นครูสอน เอ่อ สอนการปรับบุคลิกภาพของฉัน”  “ปรับบุคลิกภาพ?” เขานิ่งไปสักครู่ ยายแมวบ้าแปลกประหลาดที่สุด ชนชั้นสูงที่ไหนจะอยากมีบุคลิกภาพเหมือนดาราละคร แถมยังเป็นนางอิจฉา  “เธอใช้ดาราละครตัวอิจฉามาสอนปรับบุคลิกภาพ?” เขาขมวดคิ้วถามย้ำอีกครั้ง มิน่าล่ะถึงได้ทำตัวไร้ซึ่งความเป็นกุลสตรี มีครูแบบนี้นี่เอง  “อย่าพูดถึงมันเลย ฉันเลิกเรียนไปละ”  อ้อ อย่างน้อยยายแมวบ้าก็ยังรู้จักยั้งคิด รู้จักที่จะหยุดก่อนที่บุคลิกภาพจะเสื่อมไปกว่านี้  “สรุปว่าท่านพ่อท่านแม่ฉันรักกันดี ท่านพ่อไม่เคยนอกใจ เข้าใจไหมนายปีศาจ” ยายแมวบ้าเชิดหน้า สะบัดพัดออกมาตีที่จมูกเขา “เห็นได้ชัดว่าครอบครัวที่มีปัญหาอย่างครอบครัวนาย พ่อแม่มีปัญหากันจะทำให้ลูกมีความคิดไม่ปกติ”  ครอบครัวมีปัญหา พ่อแม่มีปัญหา ทำให้ลูกคิดไม่ปกติ??  ยายนี้ว่าครอบครัวเขาเป็นรอบที่ 2 แล้วนะ ชักจะกล้าไปหน่อยแล้ว  แต่พ่อแม่ยายแมวบ้าไม่มีปัญหา ยายแมวบ้ายังผิดปกติได้เลย??  คนปกติที่ไหนเอาดาราละครตัวอิจฉามาสอนปรับบุคลิกภาพ  &nbsp;  “ตราบใดที่สามีทำตัวดี ภรรยาจะไม่หึงหวง”  เดี๋ยวนะ ไหนว่าเสด็จพ่อเขาใช้ไม่ได้ แต่แม่ก็ไม่หึงหวง  อะไรกัน ทุกอย่างดูสับสนไปหมดแล้วไหม  เรื่อง การจัดระบบภาษี แล้วก็การย้ายกองกำลังทหาร หรือว่าการสมดุลอำนาจระหว่างผู้ครองแคว้น ยังไม่เข้าใจยากเท่าเรื่องนี้เลย  “เธอสรุปมาเลยดีกว่า ฉันไม่เข้าใจ ตกลงว่ามันต้องเป็นยังไง”   “สรุปว่า การแต่งงาน ต้องเกิดจากความรัก ห้ามนอกใจ ห้ามมีคนอื่น แค่นั้นแหละ ถ้าทำตัวดี อีกฝ่ายก็จะไม่หึงหวง”  “อ้อ กรณีครอบครัวนายเป็นข้อยกเว้น ผิดกฏของการสมรสทุกอย่าง ห้ามใช้เป็นแบบอย่าง เข้าใจไหม” ยายแมวบ้ากำชับด้วยสีหน้าจริงจัง  เขาพยักหน้ารับ ตกลงยายแมวบ้าว่าอย่างนั้นก็ว่าอย่างนั้น สรุปว่าครอบครัวเขาผิดปกติ ใช้เป็นมาตรฐานไม่ได้  เขาใช้เกณฑ์ข้อตกลงของยายแมวบ้าก็ได้ ว่ายังไงก็อย่างนั้น  &nbsp;  “ในเมื่อการแต่งงานควรเกิดจากความรัก เอ่อ อย่างเช่นถ้านายชอบคนอื่น เอ่อ คือ ยังไงดีล่ะ อย่างถ้านายชอบผู้ชาย นายก็ไม่ควรแต่งงานให้ผู้หญิงเค้าต้องมาเดือดร้อนด้วย”  สีหน้าเขามืดครึ้มลง  ชอบคนอื่น อันนั้นจริง  แต่ประโยคที่ว่าชอบผู้ชาย เขารู้อยู่ว่าแปลว่าอะไร มหาดเล็กของเขาก็มีคนที่ชอบผู้ชาย   เขาไม่เคยมีความคิดแบบนี้ หลายร้อยปีมานี้ ไม่เคยมีใครกล่าวหาเขา  ชักจะมากไปแล้ว   เหมือนยายแมวบ้าจะสังเกตเห็นสีหน้าเขา  “เอ่อ ถ้านายไม่สบายใจที่จะพูดถึงเรื่องนี้ ก็ไม่เป็นไรนะ ฉันเข้าใจ ในฐานะที่เป็นเพื่อนกัน นายจะยังไงฉันรับได้หมดแหละ อย่าโมโหไปหน่อยเลย”  แปลว่าอะไร ตกลงยายแมวบ้าเข้าใจใช่ไหมว่าเขาไม่พอใจ แล้วไม่พอใจเรื่องอะไร คำว่ารับได้หมดนี่คือรับได้เรื่องไหน  ตกลงเขากับยายแมวบ้าคุยกันเรื่องเดียวกันรึเปล่า  &nbsp;  “ฉันอยากหาทางให้พี่ชายนายถอนหมั้น”   “เธอคิดว่าทำไมเสด็จพ่อถึงให้เธอหมั้นกับพี่ชายสองหน้า”  “เพราะตระกูลเทรลิสร่ำรวยที่สุดใน 12 ตระกูลผู้ครองแคว้น” เรนิสตอบ  “ยายแมวโง่ เธอคิดได้แค่นี้หรือไง” เขาถอนหายใจ ไม่น่าเชื่อว่าลูกสาวผู้ครองแคว้นมีความคิดตื้นเขินขนาดนี้ แล้วมีหน้ามาว่าเขาคิดไม่ปกติ  “อ้าวไม่ใช่เหตุผลนั้นหรือไง” ยายแมวบ้าเอียงคอถามตาแป๋ว  ทำหน้าแบบนี้อีกแล้ว เขาถอนหายใจ เขาต้องยอมให้ยายนี่อีกแล้วใช่ไหมเนี่ย  &nbsp;  “มันเกี่ยวกับความสัมพันธ์ระหว่างตระกูลใหญ่ของผู้ครองแคว้น” เขามองเธออย่างเหยียดหยาม เคยรู้อะไรบ้างไหมเนี่ย  ยายแมวบ้ายังคงตาแป๋ว เรื่องแบบนี้ไม่เคยมีใครสอนหรือไง ไม่น่าเชื่อว่าเขาจะชอบผู้หญิงที่ฉลาดน้อยได้ขนาดนี้  “ตระกูลผู้ครองแคว้นไหนมีอำนาจต่อรองสูงสุด” เขาถาม  “น่าจะเป็นตระกูลบาร์ตัน มีกองกำลังมากที่สุด” ยายแมวบ้าตอบ ค่อยดูฉลาดขึ้นมาหน่อย  “นอกจากกองกำลังแล้วตระกูลบาร์ตันมีอะไรอีก” ไหนดูซิว่าจะฉลาดได้แค่ไหน  “มีอะไรอีกนอกจากทหาร” เฮ้อ ยายแมวโง่ก็ยังโง่เหมือนเดิม  “ไม่รู้?”   เขาถอนหายใจยาวอีกรอบ นี่เขาต้องมาสอนหนังสือแมวหรือยังไง ช่างไม่รู้เรื่องอะไรเสียเลย ตระกูลเทรลิสไม่เคยสอนอะไรทายาทหรือไง  ตระกูลเทรลิสอาจจะล่มจมในยุคยายนี่ก็ได้  ไม่ว่าจะยายแมวบ้า นายเธมม์อ้วนนั่น ล้วนแต่อ่อนด้อยทางการเมือง  “นอกจากทหารแล้ว มีความเกี่ยวดองกับหลายแคว้น” เขาตอบเรียบๆ “อย่างตระกูลบาร์ตันกับตระกูลเทรลิสก็เกี่ยวข้องกัน”  “ตระกูลบาร์ตันกับตระกูลเทรลิสเกี่ยวข้องกันยังไง” เรนิสทำหน้างุนงง  “ตระกูลเทรลิส กับตระกูลบาร์ตัน เกี่ยวกันยังไง ถามได้ ท่านแม่ของเธอกับท่านแม่ของเบลล่าไม่ได้เป็นพี่น้องกันหรือไง” ไม่ไหว ยายแมวจะเอาตัวรอดได้ยังไงเนี่ย   “เออ จริงด้วยสิ”  “แล้วทั้ง 2 ตระกูลก็เกี่ยวข้องกับอาณาจักรไอซ์” เรนิสพยักหน้า เออ ค่อยดูฉลาดหน่อย  “ตระกูลบาร์ตัน ยังเกี่ยวข้องกับตระกูลซีนิธ ท่านแม่ของดยุคแห่งซีนิธคนปัจจุบันเป็นน้องของท่านตา แล้วก็เกี่ยวข้องกับตระกูลนีโรผ่านการสมรสเช่นกัน ไม่นับความเกี่ยวข้องกับขุนนางระดับบารอน และอัศวิน” เขาเว้นวรรคครู่หนึ่งก่อนจะพูดต่อ “เหมือนกับที่ตระกูลเทรลิสมีความสัมพันธ์กับตระกูลปัวร์เรส นอกจากนี้ยังปล่อยเงินกู้ให้อีกหลายแคว้น โดยรวมถือว่ามีอิทธิพลทางเศรษฐกิจ ถึงแม้ไม่มีกองกำลังทหารที่เข้มแข็งก็ตาม”   “ตระกูลฉันเกี่ยวอะไรกับตระกูลปัวร์เรส” เรนิสยังงุนงงต่อ  “นี่เธอไม่ได้อ่านประวัติครอบครัวตัวเองเลยหรือไง” ยายแมวโง่ ไม่ไหวจริงๆ เขานึกว่าจะฉลาดขึ้น ที่ไหนได้โง่เหมือนเดิม “ย่าทวดเธอมาจากตระกูลปัวร์เรส เธอกับท่านหญิงเดลีน่าอะไรนั่นก็เป็นญาติห่างๆกันนั่นแหละ”  “นายปีศาจ นายเป็นอัจฉริยะจริงๆ นายจำแผนผังได้ทุกตระกูลหรือไง”  ยายแมวโง่ ใครบ้างจะไม่รู้เรื่องรู้ราวเหมือนเธอ  เขาพอรู้เรื่องการเมืองแบบมนุษย์อยู่บ้างหรอก เรื่องเล่นเกมวางหมากอะไรพวกนี้ สมัยเป็นราชาปีศาจเขาเห็นราชามนุษย์เล่นกันประจำ เขาก็ดูๆ เหมือนมีคนมาแสดงจำอวดให้ดู  เขาแค่ขี้เกียจแค่นั้นเอง ทำไมต้องไปทำอะไรแบบพี่ชายสองหน้าด้วย  “ถ้าแยกตระกูลเทรลิสกับปัวร์เรสที่เป็นพันธมิตรกันออกจากตระกูลบาร์ตัน คือเป็นการแบ่งขั้วอำนาจเป็นสองขั้วแทนที่จะเป็นขั้วเดียวแล้วหันเป้ามาหาพระราชา การแยกเป็นลดอำนาจของพระราชินีและตระกูลบาร์ตันที่เป็นหอกข้างแคร่” เขาอธิบาย “เห็นไหมว่าเสด็จพ่อฉลาดแค่ไหน จะว่าไปพี่ชายสองหน้าก็หมากตัวหนึ่ง”  “โห ล้ำลึกจริงๆ”  “เดิมตระกูลบาร์ตันมีอำนาจต่อรองสูงมาก แต่ตอนนี้ไม่ว่าฉันหรือพี่ชายสองหน้า ใครจะมีฐานกำลังมากกว่าหรือน้อยกว่า คนชนะก็เสด็จพ่อนั่นแหละ ที่ถือหางพี่ชายสองหน้าก็เพื่อให้ 2 ฝ่ายดูสูสีกัน ตระกูลผู้ครองแคว้นแบ่งเป็นสองขั้ว แทนที่จะรวมกันต่อรองกับพระราชา ทำให้อำนาจต่อรองลดลง พอแบ่งเสร็จ อำนาจของพระราชาก็จะเหนือกว่าตระกูลบาร์ตันมาก”  “เสด็จพ่อนายร้ายกาจ” เรนิสอุทาน “นายรู้อย่างนี้แล้วนายไม่ทำอะไรเลยหรือไง”  “ทำอะไร” เขาเริ่มงงบ้าง มีอะไรให้ต้องทำ ก่อกบฏ? ทำทำไม ทำเสร็จแล้วต้องมาเป็นพระราชา หาเรื่องปวดหัวให้ตัวเอง  ตอนเป็นราชาปีศาจยังออกจากดินแดนปีศาจมาเที่ยวเพราะเบื่อ ตอนมาอยู่แดนมนุษย์เขาก็ไม่ได้ต้องปกครอง หน้าที่พวกนี้เป็นของพระราชา เขาแค่รับของกำนัลแล้วก็แช่น้ำร้อน รอคนมาท้าสู้ ไม่ได้ต้องมามีอะไรให้ปวดหัว  เป็นพระราชาดูวุ่นวายจะแย่ เขาไม่ได้ชอบอะไรแบบนี้  “ก็อย่างเช่นเสริมอำนาจให้ตระกูลบาร์ตัน”  “ทำไปทำไม แค่เกมการเมือง ไม่มีอะไรน่าสนใจ” เขาไม่เห็นต้องสนใจ อะไรที่เขาอยากได้ เขามีวิธีเอามาเองในแบบของเขา ไม่จำเป็นต้องเล่นเกมการเมือง ส่วนอะไรที่เขาไม่สนใจก็เหมือนขยะนั่นแหละ จะลงแรงไปทำไม  “ก็จริง” เรนิสพึมพำ “นายก็ดูไม่สนใจการเมืองจริงๆนั่นแหละ”  “แล้วตระกูลทริฟเวอร์ล่ะ” ยายแมวบ้าถามต่อ  “ไม่มีอะไรมาก พันธมิตรลดลง ก็ต้องหาเพิ่ม แม่ก็หาตระกูลอื่นมาเสริมอำนาจให้ตระกูลบาร์ตัน แค่นั้นแหละ ท่านตาไม่ยอมให้ตัวเองเสียเปรียบพระราชาหรอก” เขาพูดด้วยเสียงเรียบๆ   เรนิสถอนหายใจยาว เธอนั่งเท้าคาง “มีแต่หมากกับเกมการเมือง ยุ่งเป็นใยแมงมุม”  “แล้วถ้านี่ เอ่อ ไม่ได้แช่งนะ ถ้าเสด็จพ่อนายตายไป จะไม่วุ่นวายหรือไง”  “สุดท้ายเขาคงจะเลือกตั้งใครสักคนเป็นรัชทายาท แล้วก็หาทางบีบอีกคนหนึ่งให้ยอมถอยนั่นแหละ อย่างเขามีหลายวิธีที่จะจัดการ แต่ตอนนี้เขาก็มีความสุขกับการแบ่งขั้วแล้วเขามีอำนาจสูงสุดไปก่อน ใครจะยอมให้มีสงครามกลางเมืองง่ายๆล่ะ”  “เรื่องหมั้นหมาย ถ้ามันเป็นเรื่องการเมือง มันต้องแก้ด้วยการเมือง ถูกต้องไหม” เสียงยายแมวบ้าถามเบาๆ  “ก็ใช่ เป็นการหมั้นแบบการเมือง ถ้าจะถอนหมั้นก็ต้องด้วยเหตุผลทางการเมือง” มันก็ธรรมดาไม่ใช่หรือไง  เรนิสถอนหายใจยาว “คิดแล้วก็หิว ไปหาของกินกันเถอะ”  &nbsp;  เอาว่าเขาเข้าใจเรื่องความหมายของการสมรสแล้ว การสมรสที่ต้องทำสัญญาพันธะเวทย์โลหิต ไม่สามารถยกเลิกได้ ตามที่ยายแมวบ้าบอก ต้องเกิดจากความชอบพอ ความรัก และห้ามนอกใจ ห้ามมีคนอื่น  ในเมื่อแต่งงานแล้วต้องมีคู่สมรสแค่คนเดียว นอกใจไม่ได้   เขาคงต้องหาทางจัดการกับพันธะหมั้นหมายระหว่างเขากับคู่หมั้นหญิงไม่งามอย่างวีราเนส  ที่จริงยายนั่นไม่ได้ชอบพี่ชายเขาอยู่หรือไง?   &nbsp;  กลางดึก ในความมืด เขากอดอกยืนมองเด็กสาวขดตัวนอนหลับอยู่บนเตียงของเธอ ใบหน้าซุกกับหมอนเหมือนเด็กน้อย  ยายแมวบ้าหลับสนิทมาก...  เขาถอนหายใจ มีคนจ้องขนาดนี้เจ้าตัวยังไม่รู้สึกตัว การรับรู้อ่อนด้อย หากมีมือสังหาร ไม่น่าจะรอดไปได้  เขามีเรื่องต้องคิดมากมาย เขานึกขำตัวเอง เขาก็มีช่วงเวลาแบบนี้เหมือนกัน ช่วงที่มีเรื่องให้ครุ่นคิดและสับสน  คำถามที่ยายแมวบ้าเคยถามเขา ถ้าเขาจะก่อกบฏ  เขาเคยตอบว่ามันไม่ได้ยาก ถ้าเขาอยากทำ   พลังเวทย์ของเขาไม่เท่าเดิม เรื่องนั้นไม่ใช่ปัญหาใหญ่ หากใช้เวลาสักหลายปี มันย่อมเพิ่มพูนกว่านี้ ปัญหาหลักคือความแข็งแกร่งและด้านชาของจิตใจ มันไม่เท่าเดิม มันลดลงไปมากจนน่าตกใจ น่าจะเป็นผลมาจากความเป็นมนุษย์ที่ติดมาตั้งแต่เกิด  เขายังมีความทรงจำก่อนอายุ 8 ปีเหลืออยู่ ไม่ได้ลืมเลือนมันไปจนหมด  หากถามเขาว่า เขากำจัดเสด็จพ่อที่ไม่ได้ความและพี่ชายสองหน้าได้จริงหรือเปล่า   ไม่ว่าจะด้วยเหตุผลใดก็ตาม  เขาไม่แน่ใจ   หากถามว่ายากไหม มันไม่ได้ยากเกินความสามารถเขา  แต่หากถามว่าเขาอยากทำไหม เขาไม่อยากทำ  แล้วหากถามว่าเขาทำได้จริงๆไหม เขาตอบคำถามนี้ไม่ได้   &nbsp;  “อืม” เสียงเด็กสาวครางเบาๆ เหมือนจะละเมอ ก่อนจะพลิกตัวไปตะแคงอีกข้าง  เขายิ้มบางๆ แม้แต่ท่านอน ยังไม่มีความเป็นกุลสตรีเลย  นี่หรือ ท่านหญิงที่ทั่วอาณาจักรต่างบอกว่างดงาม เปี่ยมไปด้วยมารยาท สูงศักดิ์ และเย่อหยิ่ง  ไม่มีอะไรที่เป็นความจริงทั้งนั้น ไม่สวย ไม่เป็นกุลสตรี ส่วน มารยาท ความสูงศักดิ์และเย่อหยิ่ง ยิ่งมองหายังไงก็ไม่เจอ...  &nbsp;  &nbsp;  Writer’s note: ครอบครัวมีปัญหาจะทำให้เด็กๆมีความคิดผิดปกติ...เช่น ซีริลและจอมมาร  แต่ครอบครัวอบอุ่น เด็กๆก็มีความคิดผิดปกติได้เช่นกัน เห็นได้จากเรนิส และ เจนนี่ แล้วก็แอริล  สรุปตัวละครมันจะเพี้ยน ก็คือมันเพี้ยน ไม่เกี่ยวอะไรกับครอบครัว...  บทเรียนใหม่ที่จอมมารได้เรียน ว่าด้วยความหมายของการสมรส และห้ามนอกใจ...  เรื่องบางอย่างสำหรับจอมมารดูเข้าใจง่ายเหลือเกิน  ส่วนเรื่องบางอย่างก็ซับซ้อนเกินจะเข้าใจ  &nbsp;  

 </div> 
