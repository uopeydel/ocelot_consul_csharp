 <div style="word-wrap: normal;width:90%;">
			
				
    &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; งานแสดงประจำปีปีนี้พิเศษกว่าปีก่อน เรนิสยอมรับบทเป็นนางเอกละคร ซีริลอดแปลกใจไม่ได้ เรนิสไม่เคยชอบเรื่องแบบนี้ ถ้าเป็นประลองอะไรแบบนี้ดูจะเข้ากับเรนิสมากกว่า  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ก็ดี เขาก็อยากเห็นเหมือนกันว่าคู่หมั้นตอนแสดงละครเวทีเป็นยังไง  งานแสดงละครประจำปีปีนี้ เรนิสไม่ได้เป็นผู้ชมแต่เป็นนางเอกละครเวที  &nbsp;  ละครเรื่องนี้เป็นละครใหม่ ไม่เคยมีใครนำมาแสดงมาก่อน จะว่าจากตำนานหรือนิยายเรื่องไหนเห็นจะไม่ใช่  คู่หมั้นเขาดูสวยบนเวที บทละครเหมือนเขียนมาให้เป็นตัวเธอเลย ไม่ต้องแสดงอะไรมาก ดูเป็นธรรมชาติมาก  เป็นเรื่องของหญิงสูงศักดิ์คนหนึ่ง มีคู่หมั้นเป็นเจ้าชาย แล้วไปช่วยชีวิตเจ้าชายต่างอาณาจักร แล้วเกิดรักสามเส้า ก็ตามชื่อเรื่องนั่นแหละ แล้วก็มีศึกชิงนางตามรูปแบบละครทั่วไป   แต่ยิ่งดูไปไม่รู้ทำไมเขายิ่งหงุดหงิดขัดใจไปหมด  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ตอนจบพระเอกละครฆ่าคู่หมั้นนางเอกตาย พระเอกละครกุมมือแนบแก้มชิดกับเรนิส เขาไม่รู้ว่าเขาหงุดหงิดกับละครที่ไม่ได้เรื่องนั่นหรือว่าหงุดหงิดกับความใกล้ชิดระหว่าอเล็กซิสกับเรนิส   ที่แน่ๆหงุดหงิด  ดนตรีจบ ละครจบ งานเลิก  เขาให้คนเอาช่อดอกไม้มาให้ ช่อดอกกุหลาบสีแดง เขายิ้มบางๆ ก่อนจะเดินไปห้องแต่งตัวด้านหลังเวที คาดว่าคู่หมั้นเขาคงยังไม่ออกมา  ที่ประตูห้องแต่งตัวมีเด็กนักเรียนรุ่นน้องคนหนึ่ง เหมือนจะอยู่ปี 2 เป็นลูกขุนนางระดับสูงคนหนึ่งแต่ไม่ใช่ระดับเสนาบดี เด็กคนนั้นชื่ออะไรเขายังนึกไม่ออกแต่ไม่ใช่หมากสำคัญอะไรมากมายไม่น่าสนใจ แต่ว่ามาทำอะไรที่นี่  &nbsp;  เด็กแว่นนั่นยื่นช่อดอกลิลลี่สีขาวในมือให้เรนิส  แปลว่าอะไร...  ต่อหน้าต่อตาเขามีใครกล้าทำอะไรแบบนี้?  ความหงุดหงิดที่หายไปตอนจบละครกลับเริ่มผุดขึ้นมาใหม่  เหมือนทั้งคู่จะมองเห็นเขา เด็กแว่นนั่นเหมือนจะรู้ตัวหลบออกไปอย่างรวดเร็ว  ในอ้อมแขนของเรนิสมมีช่อดอกกุหลาบขาวและช่อดอกลิลลี่สีขาว  เขาส่งยิ้มให้ เรื่องนี้เรนิสควรมีคำตอบให้เขารึเปล่า  &nbsp;“ดอกลิลลี่นี่รุ่นน้องคนเมื่อกี้ให้มา เอ่อ เขามาขอบคุณที่” เธอเว้นระยะก่อนจะพูดต่อ “ที่เคยออมมือให้ตอนงานประลอง”  เหตุผลข้างๆคูๆ แต่อย่างน้อยเธอก็ดูรู้สึกไม่สบายใจที่รับมา เอาว่าเขาไม่ถือละกัน ก็แค่เด็กรุ่นน้องคนหนึ่ง เรนิสจะมีคนมาชื่นชอบบ้างไม่ได้แปลกอะไร ขอแค่เธอไม่ได้ให้ความรู้สึกพิเศษอะไรกับเด็กนั่น เขาไม่ถือ  เขาพยักหน้า มองไปที่ช่อดอกกุหลาบสีขาว แล้วอีกช่อใครให้เธอมา  “เมื่อกี้แอริลกับพี่ชายแวะมา เอ่อ ช่อนี้ เอ่อ แอริลให้มา” สรุปว่าเป็นดอกไม้จากเจ้าหญิงนิสัยเสียที่ตอนนี้น่าจะกลับไปกับพี่ชาย   เรนิสกับแอริลเหมือนจะสนิทสนมกันบ้าง แต่น่าแปลก เจ้าหญิงอันธพาลนั่นพึ่งมีเรื่องตบตีกับเรนิสไม่ใช่หรือไง ได้ยินว่าตบแก้มเธอเป็นรอยหลายวันกว่าจะจาง  พอดีว่าเจ้าหญิงนั่นบาดเจ็บต้องพักฟื้นหรอกนะ ไม่งั้นเรื่องนี้คงไม่จบกันง่ายๆหรอก ตอนแรกเขาคิดว่าจะไปเอาเรื่องอยู่เหมือนกัน ใช้เหตุนี้ไล่เจ้าหญิงนั่นกลับอาณาจักรอีสเทร่าไป แต่พอเจ้าหญิงนิสัยเสียอาการหนัก เรื่องเลยต้องปล่อยผ่าน  หรือว่าจะเป็นดอกไม้เพื่อแสดงความขอโทษ นับว่าเจ้าหญิงนั่นยังมีมารยาทอยู่บ้างไม่ได้ขาดการอบรมเสียทีเดียว  ที่โต๊ะเครื่องแป้ง มีดอกทานตะวันวางอยู่ 1 ดอก น่าจะเป็นดอกไม้เข้าฉาก เขาไม่ได้สนใจอะไรมากมาย  ตอนนี้เขาอยากรู้มากกว่าว่าเธอคิดยังไงกับละคร  “ฉันคิดว่าละครเรื่องนี้มันประหลาดๆ ไม่ค่อยสมเหตุสมผลเท่าไหร่ เพ้อเจ้อ...”   เพ้อเจ้อ งั้นหรือ เขาก็คิดว่ามันเพ้อเจ้อเหมือนกัน   เขาพยักหน้า ก่อนที่เขาจะส่งช่อดอกกุหลาบสีแดงให้เธอ   “เธอดูดีมากนะเรนิส บนเวที” เขาจูบที่หน้าผากเธอเบาๆ ก่อนถอยออกมา  แววตาเธอดูสงสัย เธอไม่เข้าใจ  มันมีอะไรให้ต้องสงสัยขนาดนั้น   เขาก็ไม่เข้าใจเหมือนกัน ทำไมเรนิสไม่เคยเข้าใจสิ่งที่เขาพยายามสื่อ หรือว่ายังเธอยังเด็กเกินไป ทั้งที่ที่จริงเธอก็ไม่เด็กเท่าไหร่แล้ว  เขาไม่เข้าใจเหมือนกัน บางทีเรนิสก็ดูฉลาดเข้าใจอะไรง่ายๆ บางทีก็เหมือนเด็กโง่ ไม่เข้าใจอะไรเลย  ไม่เป็นไร ยังมีเวลาอีกนาน..  เขาออกปากจะไปส่งเธอที่คฤหาสน์ตระกูลเทรลิส  เขาหยิบช่อดอกไม้ทั้งกุหลาบขาว และลิลลี่สีขาวไปถือให้ เหลือแต่ช่อกุหลาบแดงไว้ให้เธอถือ ดอกไม้ 2 ช่อนี่ถ้าเธอไม่ทวงถามเขาจะให้คนเอาไปทิ้ง  แค่เห็นเขาก็หงุดหงิดแล้ว   &nbsp;  รถม้าไม่ได้ไปที่คฤหาสน์ตระกูลเทรลิส แต่มุ่งหน้าเข้าพระราชวัง  เรนิสมองมาทางเขาเหมือนมีคำถาม   “เธอสัญญาว่าจะเป็นแบบให้ฉันวาดรูปไง” เขาพูดยิ้มๆ “ถ้ารีบกลับแล้วฉันจะไปหาแบบมาจากไหนล่ะ”  เรนิสทำหน้าลำบากใจ   “เธอไม่สะดวกหรือ?”  คำตอบของเธอ ไม่ใช่เรนิสไม่สะดวก แต่เธอนัดเจนนี่ไว้ที่คฤหาสน์ ว่าจะเดินทางกลับพร้อมกัน แปลก เรนิสกับเจนนี่สนิทกันถึงขั้นนี้ เจนนี่ไม่ธรรมดาจริงๆ ใช้เวลาไม่นานก็สามารถตีสนิทกับคนที่เข้าถึงยากอย่างเรนิสได้  เรนิสให้คนไปแจ้งว่าให้เจนนี่รอที่คฤหาสน์และให้คนจัดเตรียมที่พักพร้อมอาหารไว้ให้เจนนี่ เธออาจจะกลับไปไม่ทันมื้อเย็น  เขาคิดมานานแล้ว ผู้หญิงคนนี้ไม่ธรรมดา ดูเรนิสใส่ใจเจนนี่มาก มากกว่าเพื่อนธรรมดาทั่วไป  เหมือนกับจะใส่ใจมากกว่าเบลล่าที่จัดว่าเป็นญาติด้วยซ้ำ  แต่เจนนี่เป็นผู้หญิงที่มีแนวความคิดค่อนข้างแปลกแยก หรือเขาควรต้องจับตาดูไว้ เจนนี่อาจจะปลูกฝังความคิดอะไรแปลกๆไม่เข้าท่าให้เรนิสก็ได้  “เธอดูสนิทกับเจนนี่”   “ก็สนิทเพคะ”  “เธอคิดว่าเจนนี่เป็นอย่างไรบ้าง”  เรนิสเบิกตาโพลง “เจ้าชายทรงโปรดเจนนี่หรือเพคะ”  “เปล่า” หรือเขาไม่ควรถามคำถามแบบนี้ เรนิสอาจจะเข้าใจผิด ไม่น่าจะดี  “เห็นเธอสนิทกันเลยถามดู”  เรนิสนิ่งเงียบไป เหมือนคิดอะไรอยู่   “ฉันไม่ได้สนใจเจนนี่จริงๆ” เขาย้ำอีกที หวังว่าเรนิสจะไม่คิดมาก  &nbsp;  &nbsp;  เรนิสตกลงจะเป็นแบบวาดรูปให้เขา แต่ระหว่างรอ เธอจะวาดของเธอไปด้วย  เธอไม่ได้จะวาดภาพเวทย์แต่เลือกเป็นการวาดภาพด้วยสีน้ำมันธรรมดา  สรุปคือเธอจะนั่งวาดรูปของเธอ ส่วนเขาจะวาดรูปเธอนั่นก็ตามใจเขาใช่ไหม  “เรนิสอยากวาดอะไร” เขาถาม  “อยากจะวาดอะไรที่ดูสบายๆเพคะ ออกธรรมชาติหน่อย เป็นดอกไม้ก็ได้”  “เธอไม่วาดภาพฉันล่ะ” เขาลองถามเล่นๆ “หรือว่าฉันดูดีไม่พอ”  “เอ่อ หม่อมฉันไม่ถนัดวาดคนเพคะ”  เขาหัวเราะ “นึกว่าเธอจะบอกว่าฉันดูดีไม่พอเสียอีก”  “ถ้าฝ่าบาทดูไม่ดี คงหาคนดูดีได้ยาก” เรนิสอ้อมแอ้มตอบ   “นี่ถือว่าเป็นคำชมใช่ไหม” เขายิ้ม “ถ้างั้นฉันขอรับไว้ละกัน”  เหมือนเรนิสจะดูอึ้งไป เขาพูดอะไรผิดไปรึเปล่า  &nbsp;  เธอนิ่งไปครู่หนึ่ง ก่อนหัวเราะออกมา  “หม่อมฉันจะวาดสระบัวก็ได้เพคะ”  “สระบัว?” ในอุทยานมีสระบัวอยู่ ไม่ได้มีแค่สระเดียว “สระไหนหรือ”  “สระที่ เอ่อ สระที่ท่านหญิงวีราเนสเคยตกลงไป”  “อ้อ” เขาอดหัวเราะไม่ได้ เรื่องตอนนั้น สมัยยังเป็นเด็ก กี่ปีแล้วล่ะ เกือบ 8 ปีแล้ว จะว่าไป เขากับเรนิสหมั้นกันมาเกือบ 8 ปีแล้วนะเนี่ย เวลาผ่านไปเร็วมาก  เขาจำได้ วีราเนสเหมือนจะพุ่งหาเรนิส แต่อีกฝ่ายหนึ่งหลบ ทำให้วีราเนสตกลงไปในสระเอง แล้วเขาก็ใช้เวทย์ช่วยวีราเนสขึ้นจากสระบัว  พี่ชายของวีราเนสอย่างแวนส่ายหน้าด้วยความระอาใจ  และนั่นเป็นจุดเริ่มต้นทำให้เด็กสาวคนนั้นเหมือนจะชื่นชอบเขา  ทุกคนต่างรู้ว่าวีราเนสตั้งใจแกล้งเรนิสนั่นแหละ แต่พลาดตกลงไปเอง แต่ไม่มีใครพูดออกมา ไม่มีใครอยากให้เป็นเรื่องใหญ่ ในเมื่อเจ้าตัวอย่างเรนิสดูยังไม่สนใจด้วยซ้ำ  เด็กยังไงก็คือเด็กอยู่ ก็แค่การกลั่นแกล้งกันเล็กๆน้อยๆ ไม่มีใครคิดอะไรมาก  ความรู้สึกตอนเป็นเด็ก บางทีมันก็ดีเหมือนกัน ไม่มีเรื่องให้ต้องคิด ไม่มีเรื่องให้ต้องวางแผน ไม่มีเรื่องให้ต้องกลุ้มใจ  &nbsp;  &nbsp;  เรนิสเลือกวาดรูปสระบัวในอุทยาน เธอเหมือนมีสมาธิอยู่กับการวาด ไม่สนใจสิ่งแวดล้อม  ตอนนี้ซีริลก็นั่งวาดรูปเด็กผู้หญิงวาดรูปสระบัวอีกที   ก็ดีเหมือนกัน&nbsp;   จะว่าไปรอบสระบัวตอนนี้หญ้าเขียวชอุ่ม ดอกไม้ตามพุ่มไม้บานสะพรั่งไปหมดทั้งสวน ต้นไม้ผลิใบเขียวดูร่มรื่น  เหมือนบรรยากาศเงียบๆที่ดูสงบนี้จะทำให้จิตใจเขานิ่งได้ ไม่ฟุ้งซ่านอีก  บางทีเขาอยากให้เวลาหยุดอยู่ตรงนี้ นานๆ  &nbsp;  ผ่านไปหลายชั่วโมงจนพระอาทิตย์ตก เขาสังเกตหลายครั้งแล้วว่าเรนิสเป็นคนที่ดูหมกมุ่น โดยเฉพาะเวลามีสิ่งที่ต้องการทำหรือสิ่งที่ชอบจะดูหมกมุ่นเป็นพิเศษ  ภาพวาดเรนิสที่กำลังวาดรูปสระบัวที่เขาวาดก็ร่างเสร็จแล้วเหมือนกัน ขาดแต่ลงสี  &nbsp;  “เรนิส” เขาเดินไปเรียกเธอ “พระอาทิตย์ตกละ พอก่อนไหม”  เธอเงยหน้ามามองเขาก่อนยิ้มรับ เก็บอุปกรณ์  เลดี้เบ็ธให้คนมาแจ้งว่าเสด็จพ่อให้ไปร่วมโต๊ะเสวย  &nbsp;  หึ ละครครอบครัวสุขสันต์อีกแล้วงั้นหรือ   ที่จริงละครเรื่องนี้แสดงตั้งแต่เขาเป็นเด็กแล้ว ปกติจะมีเดือนละ 2 ครั้งที่ทุกคนจะต้องร่วมโต๊ะอาหารกัน จนกระทั้งเขาเข้าโรงเรียนนั่นแหละถึงลดเหลือเดือนละครั้ง  เขาอยู่กับมันจนชาชินแล้ว บางทีเขาก็คิดเหมือนกันว่าจะมีสักวันไหมที่เขาจะเบื่อ เอาเข้าจริงเขาก็ชินกับมันแล้ว  เขาเหลือบมองคู่หมั้นที่ยืนอยู่ข้างกัน  ก็ดี ทุกทีแสดงมาไม่มีผู้ชม วันนี้จะมีผู้ชมอย่างน้อยคนนึง  เธอจะรับได้รึเปล่า  ครอบครัวของเขาและเธอดูแตกต่างกันมาก หวังว่าเธอจะปรับตัวได้หากสักวันเขาและเธอแต่งงานกัน  &nbsp;  เขาถอนหายใจ ก่อนหันไปบอกกับคู่หมั้น  “เสด็จพ่อให้คนมาแจ้งว่า ให้ไปร่วมโต๊ะเสวย”  “เพคะ”  เขาส่งมือให้เธอ ก่อนที่เธอจะยื่นมือมาให้เขารับ  “เรนิส”   &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; “เพคะ”  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; “ภาพเขียนรูปสระบัวของเธอ ฉันขอได้ไหม ที่ห้องทำงานฝาผนังยังว่างอยู่ มันโล่งเกินไป ฉันอยากได้อะไรไปแขวน”  เธอมองดูเขาอย่างงุนงง   ไม่แปลกที่เธอจะงง เขาก็รู้สึกเหมือนกันว่าตัวเอง...เหมือนจะหน้าด้านไปสักหน่อยที่ขอเอาดื้อๆแบบนั้น  “เพคะ ถ้าทรงอยากได้รูปไปแขวน ถ้าลงสีเสร็จหม่อมฉันจะให้คนนำมาถวาย”  เขานึกขำตัวเอง เขาเป็นคนแบบนี้ไปตั้งแต่เมื่อไหร่กัน...  แต่ช่วยไม่ได้ ถ้าไม่ขอ แล้วจะให้ทำยังไงล่ะ  ภาพดอกบัวในสระ รอบๆสระมีต้นไม้และดอกไม้ผลิบาน  ถ้าวางคู่กับภาพของเรนิสตอนวาดสระบัวออกมาคงดูดี  &nbsp;  ภาพ 2 ภาพนี้ควรมีชื่อไหม  ภาพสระบัวในสวนดอกไม้ กับ ภาพดอกไม้บานกลางฤดูร้อน  &nbsp;  ให้เหมือนกับบรรยากาศรอบๆในเวลานี้  เหมือนเป็นดอกไม้บานสดใสกลางฤดูร้อนจริงๆ  ถ้าเป็นไปได้ หากดอกไม้จะบานได้ตลอดก็คงจะดี  

 </div> 
