 <div style="word-wrap: normal;width:90%;">
			
				
    &nbsp;  เรนิสตามเจ้าชายซีริลมาที่รถม้า  เขาบอกว่าจะไปส่งเธอ  ยังไงก็ได้ เธอให้คนของเขาไปบอกให้เธมม์พาเจนนี่กลับไปที่คฤหาสน์ด้วย เธอคิดว่าจะพาเจนนี่เที่ยวเมืองหลวงสัก 2-3 วันค่อยไปอยู่บ้านเธอที่แคว้นเทรลิส สัก 10 วัน หลังจากนั้นเธอก็จะไปอยู่บ้านเจนนี่จนใกล้เปิดเทอมแล้วค่อยเข้าเมืองหลวงพร้อมกัน  จะได้ใช้เวลาอยู่ด้วยกันนานๆ  ท่านพ่อ ท่านแม่ดูไม่ได้สงสัยอะไร การที่เธอจะมีเพื่อนมาอยู่ที่บ้าน ก็เบลล่า และท่านหญิงดิอานส์แวะมาบ่อยๆ  จะว่าไปท่านหญิงดิอานส์จบไปตั้งแต่ปีที่แล้ว ไม่ได้ติดต่อกันเลย ไม่รู้ว่าเป็นยังไงบ้าง  รถม้าไม่ได้ไปที่คฤหาสถ์ตระกูลเทรลิส เส้นทางนี้เธอรู้จักดีมันมุ่งหน้าเข้าพระราชวัง  เธอมองไปที่ซีริล คนขับรถม้าไม่รู้รึเปล่าว่าต้องไปส่งเธอก่อน   “เธอสัญญาว่าจะเป็นแบบให้ฉันวาดรูปไง ถ้ารีบกลับแล้วฉันจะไปหาแบบมาจากไหนล่ะ” ซีริลส่งยิ้มแบบฤดูใบไม้ผลิดอกไม้เบ่งบานสะพรั่งมาให้เธออีกแล้ว  &nbsp;  “เธอไม่สะดวกหรือ?”  ก็ไม่เชิงหรอก เรื่องนี้เธอหาทางออกได้ หาใครไปดูแลเจนนี่ซะ ไม่มีปัญหาอะไรมาก&nbsp;   ซีริลถามถึงเจนนี่บ้าง แต่ก็ดูไม่ได้สนจะไรมากมาย ดูท่าเจนนี่กับซีริลคงเป็นไปได้ยาก ต่างฝ่ายต่างดูไม่ได้ปิ๊งอะไรกันเลย  มิคาเอลก็ดีอยู่หรอก...แต่ว่าจะเหมาะกับเจนนี่ไหม เท่านั้แหละ  &nbsp;  ว่าแต่นั่งเป็นนางแบบนี้ขอค่าจ้างได้ไหม  เฮ้อ แต่ว่าใครจะกล้ารีดไถเงินซีริล เธอยังอยากรักษาชีวิตน้อยๆของเธอให้อยู่รอดปลอดภัย  “ตอนฝ่าบาททรงวาดภาพ หม่อมฉันก็จะวาดด้วย”  ไหนๆเสียเวลาไม่ได้ค่าจ้างเป็นนางแบบ งั้นก็วาดรูปรอซะเลย อยากวาดรูปเธอก็วาดไป เธอก็จะวาดอย่างอื่นรอไป  เขาถามว่าเธออยากวาดอะไร ไม่รู้เหมือนกัน ในอุทยานหลวงน่าจะมีจุดที่วิวสวยๆเยอะ วาดอะไรก็ได้นั่นแหละ   &nbsp;  “เธอไม่วาดภาพฉันล่ะ” วาดภาพเจ้าชายงั้นหรือ ไม่น่าจะดี เธอไม่อยากจ้องหน้าเขานานๆ ไม่ใช่ว่าเขาดูไม่ดีหรอก ออร่าเขาแรงเกินไป เธอกลัวดาเมจ  “หรือว่าฉันดูดีไม่พอ”  “เอ่อ หม่อมฉันไม่ถนัดวาดคนเพคะ” ใช่แล้ว เธอไม่ถนัดวาดรูปคน โดยเฉพาะผู้ชาย ยิ่งผู้ชายหน้าตาดียิ่งไม่อยากวาด  เขาหัวเราะ “นึกว่าเธอจะบอกว่าฉันดูดีไม่พอเสียอีก”  เหอะ ถ้าเขาดูไม่ดี ในโลกนี้มีผู้ชายคนไหนดูดีได้อีก อ้อ ยกมิคาเอลนั่นไว้คนนึง กับนายปีศาจแต่นายนั้นเน้นสวยมากกว่า  “ถ้าฝ่าบาทดูไม่ดี คงหาคนดูดีได้ยาก”   “นี่ถือว่าเป็นคำชมใช่ไหม ถ้างั้นฉันขอรับไว้ละกัน”   แรง...สมเป็นพระเอกยอดนิยม คำพูดคำจาลูกล่อลูกชนล้วนแต่สุดยอด เอาเข้าตัวเองได้ด้วย...   สรุปแล้วเธอเลือกวาดสระบัว เอาสระที่วีราเนส ยายตัวร้ายนั่นกระโดดไปเล่นน้ำ เอ้อ ตกน้ำนั่นแหละ   ส่วนซีริลอยากวาดอะไรก็วาดไปละกัน  เผลอแป๊บเดียว เวลาผ่านไปหลายชั่วโมง มีคนมาตามให้ไปร่วมโต๊ะเสวย  แปลว่าอะไร ร่วมพระกระยาหารค่ำกับพระราชา บอสใหญ่ตัวจริง  อยู่ดีๆ เจ้าชายอันดับ 1 ก็ขอภาพวาดของเธอ&nbsp;   “ภาพเขียนรูปสระบัวของเธอ ฉันขอได้ไหม ที่ห้องทำงานฝาผนังยังว่างอยู่ มันโล่งเกินไป ฉันอยากได้อะไรไปแขวน”  ขอกันดื้อๆแบบนี้เลยนะ ช่างเหอะ ไม่ได้ซื้อมา ว่าไปผ้าใบกับสีนี่ก็ของเขาทั้งนั้น เธอแค่ลงแรงวาด ว้าว รูปภาพจะได้แขวนในพระราชวังเชียวนะ   แต่ว่าไป ปีก่อนตอนปีใหม่เธอก็เคยให้ภาพวาดเขาไม่ใช่หรือไง  สงสัยจะชอบรูปดอกบัว ไม่ได้ชอบรูปทะเล  &nbsp;  โต๊ะเสวย ขนาดไม่ใหญ่มาก เหมือนเป็นพระกระยาหารค่ำสำหรับราชวงค์จำนวนแขกน้อยๆ  จัดมาแค่ 6 ที่เท่านั้น  เอ๋ จะมีใคร พระราชา พระราชินี เจ้าชาย 2 พระองค์ เธอ แล้วมีใครอีก  อ้อ น่าจะเลดี้เบ็ธ  ใครๆก็รู้ว่าเธอเป็นคนโปรดพระราชา  เสด็จพ่อของเจ้าชายทั้ง 2 ทรงเปี่ยมด้วยความสามารถ   สามารถจัดให้แม่เสือกับนางสิงห์มานั่งร่วมโต๊ะกันได้ น่านับถือจริงๆ   อย่างว่า พระราชายุคโบราณ บางธรรมเนียมสามารถมีนางสนมได้ด้วยซ้ำ  ของโลกนี้ยังดี ยังถือหลักการสมรสมีภรรยาเพียงหนึ่งเดียว นอกนั้นเป็นได้แค่ชู้รักหมด   เธอและซีริลต้องรอพระราชาประทับก่อนถึงจะนั่งได้   พระราชาเสด็จมาพร้อมเลดี้เบ็ธ   นั่นอะไรสายตาที่มองกัน มือที่เกาะกุมกันขนาดนั้น ไม่ได้เกรงใจใครเลยใช่ไหม ถ้าเป็นท่านพ่อเธอทำแบบนี้ ท่านแม่เธอพังบ้านเละไปละ  พระราชินีเสด็จมาทีหลัง ขาดแต่นายปีศาจ  พระราชาทรงประทับหัวโต๊ะ ส่วนพระราชินีประทับอีกฝั่งหนึ่ง  เลดี้เบ็ธนั่งขวามือของพระราชา อ้า ตำแหน่งนี้แสดงถึงความสำคัญของเลดี้เบ็ธทีเดียว  ซีริลเลื่อนเก้าอี้ซ้ายมือของพระราชาให้เธอ ส่วนเขานั่งถัดไปทางซ้ายมือของเธอ คือซีริลจะอยู่ขวามือของพระราชินีนั่นแหละ  เหลือเก้าอี้ว่างตัวเดียว ซ้ายมือของพระราชินี ถัดจากเลดี้เบ็ธ  ไม่ต้องเดาว่าใครที่มาสาย  แม้แต่ร่วมโต๊ะเสวย นายปีศาจยังกล้ามาสาย   ไม่รักษาหน้าเสด็จพ่อไม่ได้เรื่องของเขา รวมถึงแม่เขาเลย  ทั้งโต๊ะยังนิ่งเงียบ ไม่มีใครพูดอะไร  “ฝ่าพระบาท” เลดี้เบ็ธหันมาทางพระราชินี  โอ๊ะโอ...ละครกำลังจะเริ่มแล้ว  “เจ้าชายซิลบาสเตียนยังไม่เสด็จอีกหรือเพคะ พระราชาทรงรอสักพักแล้ว”  อ้อ...คนโปรดพ่อโจมตีลูกแม่  “เลดี้เบ็ธดูจะเป็นห่วงซิลบาสเตียน” พระราชินีทรงรับสั่งอย่างเย็นชา “ไม่ต้องห่วงเขามากหรอก ได้ยินว่ามีอุบัติเหตุตอนเดินทางกลับจากโรงเรียนนิดหน่อย ทำให้ล่าช้า พึ่งกลับมาถึงนี่เอง”  น้ำเสียงเน้นคำว่า “อุบัติเหตุ” เป็นพิเศษ  นายปีศาจ อุบัติเหตุ? จะเป็นอะไรมากไหม เหมือนรูทเจ้าชายซิลบาสเตียน จะเต็มไปด้วยฉากลอบสังหาร แต่ระดับนายปีศาจ นักฆ่าธรรมดา คงไม่ระคายผิวหรอก  ไม่น่าจะมีอะไรน่าเป็นห่วง ดูจากสีพระพักตร์พระราชินีแล้ว เรื่องนี้น่าจะชิลล์ๆ  เลดี้เบ็ธดูนิ่งเงียบไป ส่วนพระราชาไม่มีรับสั่งใดๆต่อ  เรนิสเหลือบมองซีริล เขามีรอยยิ้มบางๆเหมือนปกติ เขาหันมาสบตาเธอก่อนส่งรอยยิ้มที่กว้างขึ้นมาให้  พระเจ้า...รอยยิ้มแบบแสงอาทิตย์สาดส่องนั่นอีกแล้ว พระเอกหมายเลข 1 ดูจะเป็นอันตรายต่อผู้หญิงทั่วอาณาจักรเสียจริง  &nbsp;  ทุกคนก็รอกันต่อไป   &nbsp;  นายปีศาจเดินเข้าห้องมาอย่างไม่เร่งรีบเหมือนกับว่าไม่มีใครรอเขาเลย  เสื้อผ้าหน้าผมเนี๊ยบซะไม่มี นี่นายพึ่งถูกนักฆ่ารุมไม่ใช่หรือไง  อ้อ สงสัยไปอาบน้ำเปลี่ยนชุดหวีผมมาก่อน ทุกคนถึงต้องรอขนาดนี้  สมกับเป็นปีศาจสาวเสียจริง ทำอะไรต้องเนี๊ยบตลอด เสื้อผ้าไม่มียับ  เขาโค้งให้พระราชา ก่อนหันมายิ้มประจบ”แม่เขา” ไม่ใช่รอยยิ้มมุมปากแบบทุกที คราวนี้เป็นยิ้มแบบออดอ้อน   ไม่อยากบอกว่าน่ารักมาก นายปีศาจน่าจะยิ้มแบบนี้บ่อยๆโลกจะได้สดใสขึ้น  รอยยิ้มแบบนี้หาได้ยากจริงๆ สมเป็นลูกแหง่  “หิวแล้ว” เขาหันไปพูดกับ แม่เขา สั้นๆ  พระราชินีทรงสรวลเล็กน้อย พระราชาทรงพยักพระพักตร์ให้มหาดเล็ก หลังจากนั้นอาหารก็เริ่มมา  เรนิสหันไปสบตาซิลบาสเตียนครู่นึง เขาส่งรอยยิ้มมาให้   รอยยิ้มโมนาลิซ่าของเขานั่นแหละ ยิ้มมุมปากแบบฉบับนายปีศาจ  นายนั่นมีเรื่องสนุกอะไรอีกล่ะสิ เธอยิ้มตอบกลับเขา  เลดี้เบ็ธเหมือนจะมองมาทางเธอ   “ท่านหญิงเรนิส” เอ๋ ต่อเบื้องพระพักตร์พระราชา เลดี้เบ็ธยังพูดกับเธอโดยตรงได้ แสดงว่าเลดี้เบ็ธมีความสำคัญมากๆ ไม่ต้องเกรงใจใคร  “ค่ะ เลดี้เบ็ธ”  “ได้ยินว่าท่านหญิงสนิทสนมกับเจ้าชายซิลบาสเตียนไม่น้อย ทั้งๆที่เมื่อก่อนเคยมีเรื่องวิวาทกันมาก่อน”  เอ๋ คำถามนี่ แปลว่าอะไร แสดงให้เห็นว่าเธอกับซิลบาสเตียนไม่ถูกกันมาก่อน คือจะรื้อฟื้นความหลังหรือไง  ความหลังความแค้นข้ามชาตินั่น เธอไม่อยากรื้อฟื้นเท่าไหร่หรอกนะ เธอกลัวนายปีศาจเอาเรื่อง   “เลดี้เบ็ธ คือว่าตอนนั้นฉันยังเด็ก” เรนิสหันไปมองทางซิลบาสเตียน เอาล่ะ เล่นละคร “หม่อมฉันตอนนั้นยังเด็ก ล่วงเกินฝ่าบาทไปบ้างตามประสาเด็ก ขอฝ่าบาทประทานอภัยด้วยเพคะ”  เรียกนายปีศาจแบบนั้น กระดากปากมากมาย ไม่ค่อยชินอยู่บ้าง เอาเถอะ นานๆที&nbsp;   นายปีศาจสบตาเธอ แววตามีความขบขันอยู่ ยิ้มมุมปากอีกแล้ว เขากำลังจะรับลูก “ท่านหญิง ฉันเองก็มีส่วนผิด เรื่องที่แล้วไปแล้วก็ถือว่าแล้วกันไป”  นายปีศาจนิ่งไปครู่หนึ่งก่อนจะพูดต่อ “แต่หนี้ที่ค้างไว้ยังไงก็ต้องใช้คืนใช่ไหม ของที่เอาไปยังไงก็ต้องคืน อย่างน้อยถ้าของเดิมคืนให้ไม่ได้ต้องเป็นของที่ใกล้เคียงกัน”  หนี้..บ้าละ เธอไปติดหนี้นายปีศาจตอนไหน หรือว่าเงินที่รีดไถไปเขาจดบัญชีไว้ แถมยังทวงต่อหน้าพระราชา เธอจะเบี้ยวไม่ได้ละสิ ไม่เข้าท่าละ  ไม่ถูกต้องที่สุด ไม่ว่าจะเงินรางวัล ไม่ว่าจะเงินที่ไถมา ก็นั่นนายปีศาจบอกว่ายกให้แล้วไง อย่าบอกนะว่าจะเอาคืน หรือจะมีดอกเบี้ยด้วย  ไม่เป็นไร ถ้านายนั่นทวงมากๆ เธอจะเอาความลับเรื่องนายปีศาจเป็นเกย์มาแบล็คเมลล์เขา ให้มันรู้ไปสิว่าจะไม่กลัว ยังไงเธอก็ถือไพ่เหนือกว่า  “เรนิสติดค้างอะไรซิลบาสเตียน” ซีริลหันมาถาม พอเห็นเธอทำหน้ามึนงง เขาหันไปทางนายปีศาจ น้ำเสียงนุ่มนวลไม่แพ้กัน “ในฐานะคู่หมั้น ฉันใช้คืนให้ก็ได้”  “พี่ชาย” เสียงนายปีศาจดูนุ่มกว่าปกติ ฟังๆดูแล้วคล้ายๆซีริลเหมือนกัน อ้อ ของแบบนี้มันก๊อปปี้กันได้ นายนั่นชอบก๊อปปี้อยู่แล้วนี่ “ของบางอย่างมันใช้แทนกันไม่ได้หรอกนะ”  “แต่ถ้าน้องชายอยากได้อะไร ฉันจะลองหาให้ก็ได้” ซีริลเสนอ ดูรักกันจริง  “แต่ถ้าท่านหญิงยังคิดไม่ออกไม่เป็นไร ไว้คิดออกเมื่อไหร่ค่อยคืนก็ได้” ซิลบาสเตียนเหมือนยังไม่รามือในการทวงหนี้เธอ หรือว่าจะทวงจาน...  “ถ้าหม่อมฉันคิดออก จะต้องคืนให้แน่ๆเพคะ ถ้าคืนให้ไม่ได้ อย่างน้อยต้องเป็นของที่ใกล้เคียงกัน” รับลูกไปก่อน หนี้อะไรไม่รู้ ถ้าเป็นเงินที่ไถ ยังไงก็ไม่คืน ถ้าจะเอาคืน ก็เอาจานคืนไปแทนละกัน  “คุยกันเรื่องทวงหนี้ทวงของแบบนี้ได้ยังไงซิลบาสเตียน” พระราชาทรงรับสั่งบ้างหลังจากที่เงียบมาตลอด “เรนิสก็เป็นคู่หมั้นของพี่ชาย อีกหน่อยก็จะเป็นพี่สะใภ้ อย่าคิดเล็กคิดน้อยเลย”  “ฝ่าพระบาท เรื่องคิดเล็กคิดน้อยไม่มีอยู่แล้ว ถ้าเรื่องเล็กๆกระหม่อมไม่ถือสาแน่นอน” คำพูดคำจานายปีศาจคล้ายซีริลมากเลย เข้าใจละว่าสกิลสองหน้ามาจากกรรมพันธุ์ ใช่ กรรมพันธุ์แน่ๆ น่าจะมาจาก”ตัวพ่อ”อย่างพระราชาเลย  นายปีศาจเคยบอกว่าเขาเล่นละครได้ แค่ขี้เกียจ เชื่อเลยไม่ใช่แค่เล่นได้ เล่นได้ดีไม่แพ้พี่ชาย อย่างงี้เรียกนายปีศาจสองหน้าก็ได้เหมือนกันสิ  เรียกพ่อว่าฝ่าพระบาท คำพูดนี่วกวนไม่จริงใจ  บ้านนี้เขาคุยกันแบบนี้ตลอดเลยหรือไง ไม่ไหว เป็นเธอคงอึดอัดตาย...  มิน่า ซีริลถึงออกมาร้ายลึก นายปีศาจก็ตรรกะประหลาด  ครอบครัวผิดปกติ ลูกก็เป็นเด็กมีปัญหา  &nbsp;  ของว่างถูกนำเข้ามา บรรยากาศที่ดีอยู่แล้ว(?) ยิ่งดีเข้าไปอีก พระราชาทรงมีรับสั่งบ้าง  “ซีริล เรื่องภาคสนามเป็นยังไงบ้าง”  “ฝ่าพระบาท เรียบร้อยดี ไม่มีปัญหาอะไร”  “ซิลบาสเตียน เรื่องสัตว์เวทย์ตกลงเป็นลูกแมว แล้วมีธาตุอะไร”  เรนิสเหลือบมองไปฝั่งตรงข้าม เลดี้เบ็ธมีรอยยิ้มเยาะ ส่วนนายปีศาจหน้าเรียบเฉย  “ฝ่าพระบาท กระหม่อมยังไม่ได้ตรวจสอบ” นายปีศาจพูดเรียบๆ  “อือ แต่ไม่ใช่เรื่องใหญ่ ตราบใดที่พลังเวทย์เพิ่มจะถึงระดับสูงได้สัตว์เวทย์ไม่ได้จำเป็นมากมาย”   “หม่อมฉันทราบแล้ว” นายปีศาจรับคำไป  อืม นี่เหมือนพ่อถามเรื่องการเรียนของลูกอย่างนั้นเลย ค่อยดูเป็นครอบครัวหน่อย ถ้าไม่ติดตรงที่เรียกพ่อว่า ฝ่าพระบาท  “ได้ข่าวว่าช่วงก่อนเล่นการพนัน” พระราชาทรงรับสั่งต่อ  นี่ลูกไม่รักใช่ไหมเนี่ย ถามแต่ละอย่างไม่ได้ส่งเสริมเลย ขนาดมีเธอเป็นคนนอก  หรือเพราะว่ามีคนนอกเลยต้องอัดลูกไม่รัก  นายปีศาจช่างน่าสงสาร ผู้ผลิตเกมก็ไม่รัก พ่อแท้ๆยังไม่รักอีก  เออ...เรื่องพนัน แย่ละ เรนิสแทบกลั้นหายใจ นายปีศาจจะแฉเธอไหมเนี่ย  “ฝ่าพระบาท เป็นแค่เรื่องเล่นสนุกๆ ตามที่ลอร์ดเธมม์ชักชวน ตอนนี้ไม่ได้สนใจแล้ว” นายปีศาจโยนความผิดให้เธมม์ซะงั้น  ดี โยนความผิดให้นายเธมม์ไป อย่าให้มันโยงมาถึงเธอ นายหมู ขอโทษด้วยนะ ไว้เธอจะสั่งแม่ครัวเพิ่มของหวานให้เป็น 2 เท่าเลย  พระราชาทรงผินพระพักตร์มาทางเรนิส “แล้วเรื่องลอร์ดเธมม์เล่นการพนัน ท่านดยุคว่าอย่างไรบ้าง”  เหอะ...ท่านพ่อไม่ได้รู้เรื่องนี้หรอก ใครจะบอก เดี๋ยวจะซวยกันหมด  “ฝ่าพระบาท ท่านพ่อตำหนิเธมม์ไปแล้วเพคะ จะไม่มีเรื่องแบบนี้อีกแน่นอน”  การแทงพนันรอบล่าสุด จะไม่รั่วไหลให้ใครรู้อีกแน่นอน นายปีศาจยืนยันแล้ว  นี่ได้มา 120 เหรียญทองแล้วนะ รอแค่วีราเนสกับอเล็กซิสสร้างสัตว์เวทย์ได้ ก็จะได้เงินอีก เอ๋ หรือว่าหนี้ที่ติดนายปีศาจคือส่วนแบ่งจากการพนัน ถ้าอยากได้เงินบอกกันตรงๆก็ได้นี่นา ไม่เห็นต้องทวงต่อหน้าพระราชาเลย  “อยู่ที่โรงเรียน มีปัญหาอะไรก็ปรึกษาพี่ชายได้นะซิลบาสเตียน”  เหอะ...สองคนนั่นไม่ตีกันที่โรงเรียนก็บุญแค่ไหนแล้ว  อ๊ะ รอยยิ้มมุมปากอีกแล้ว  “ที่ผ่านมาก็เป็นอย่างนั้น ฝ่าพระบาท พี่ชายให้คำแนะนำได้ดี จริงไหม”  “ฝ่าพระบาท ที่จริงซิลบาสเตียนไม่ได้มีปัญหาการเรียนอะไร ทุกอย่างเป็นไปด้วยดี ก็แค่คำแนะนำเล็กๆน้อยๆ” ซีริลยิ้มละไมก่อนที่จะตอบกลับ  เหอ?? พี่น้องคู่นี้ เล่นละครให้ใครดูไม่ทราบ ความจริงก็รู้ๆกันอยู่ อยู่โรงเรียนไม่เห็นเคยคุยกัน หน้ายังไม่มองกันด้วยซ้ำ  ลับหลัง นายปีศาจไม่เรียกชื่อพี่ชายด้วยซ้ำ จนบางทีเธอเกือบจะนึกว่าพี่ชายเขาชื่อสองหน้าจริงๆ   “จริงสิ พี่มีตำราเวทย์เล่มหนึ่งน่าสนใจ ว่างๆมาเอาไปลองอ่านได้” ซีริลเสนอให้ตามแบบฉบับพี่ชายใจดี  “พี่ชายช่างใจดีเสียจริงๆ” นายปีศาจทำหน้าเหมือนจะซาบซึ้ง  เรนิส “...”   เธอมองนายปีศาจที มองซีริลที นี่ใช่ซีริลกับซิลบาสเตียนตัวจริงไหม หรือดาราละคร  “ดี พี่น้องรักใคร่กันเป็นเรื่องดี” พระราชาทรงรับสั่งต่อ “จริงไหม พระราชินี”  ปวดตับ พี่น้องรักใคร่ สามีภรรยากลมเกลียว เค้าคุยกันแบบนี้เป็นปกติหรือ  “ฝ่าพระบาท พี่น้องรักใคร่กันดีจริงๆ” พระราชินีทรงรับสั่งตอบ  “เจ้าชายทั้งสองพระองค์ช่างรักใคร่กันดีจริงๆเพคะ” เลดี้เบ็ธกล่าวสนับสนุนบ้าง  อยากจะบ้า อย่าบอกนะว่าครอบครัวนี้เล่นละครให้เธอดู  หรือว่าปกติเล่นละครกันแบบนี้ตลอด   น่าจะเป็นอย่างหลังมากกว่า เล่นละครกันเรื่อยๆ ไม่ไหว ของหวานที่น่าจะอร่อยรสชาติกลับจืดชืด เรนิสเขี่ยไปเขี่ยมา ไม่เจริญอาหารเสียเลย ตอนนี้เวียนหัวไปหมดแล้ว ฟังจนมึน   บรรยากาศเป็นไปอย่างชื่นมื่นต่อไปตามประสาครอบครัวสุขสนต์ พี่น้องรักกัน จนจบมื้ออาหาร  ปวดตับปวดไตปวดไส้ติ่ง...ไม่สามารถบรรยายเป็นคำพูดได้  “เรนิส นี่ก็ดึกแล้ว จะค้างที่นี่ไหม จะได้ให้คนเตรียมที่พักให้” ซีริลหันมาถาม  ไม่ไหว แค่ดูละครฉากนี้เธอก็มึนได้ที่แล้ว ขืนนอนที่นี่ด้วยคงนอนไม่หลับยันสว่าง รู้สึกเหมือนเห็นภาพหลอนและมีอาการหูแว่ว เหมือนอาหารเย็นมื้อที่ผ่านมาไม่มีอยู่จริง ถ้าต้องตื่นมากินอาหารเช้าที่นี่ด้วยคงแย่แน่  อีกอย่าง แม่เสือที่บ้านเธอตอนนี้คงกำลังหงุดหงิดที่เธอกลับดึก  “หม่อมฉันคิดว่าจะกลับดีกว่าเพคะ”  ซีริลยื่นมือมาให้เธอ “เดี๋ยวฉันไปส่ง”  &nbsp;  ก่อนจะกลับ นายปีศาจเดินสวนกับเธอไป ขณะเดินสวนกัน เขาพูดเสียงเบาๆว่า “เธอรับปากแล้วนะว่าจะคืนให้ฉัน”  ทวงหนี้??? เอาเหอะ รอดูก่อนละกันว่านายปีศาจจะทวงเงินเท่าไหร่ ถ้าไม่มากก็จ่ายๆไปละกัน แต่ถ้าเยอะก็ชักดาบ  &nbsp;  เธอก้าวขึ้นไปนั่งบนรถม้า ซีริลตามขึ้นมาก่อนมีคนปิดประตูให้  สุภาพบุรุษมาก นี่เขานั่งไปส่งเธอแล้วค่อยนั่งกลับ ตอนแรกเธอนึกว่าเขาจะส่งเธอขึ้นรถเฉยๆซะอีก  สมเป็นพระเอกเกม...  &nbsp;  “เหนื่อยไหม” เขาถาม  “นิดหน่อยเพคะ”  เหนื่อยแทนพวกท่านทั้งหลายมากกว่า เล่นละครนี่ไม่เมื่อยบ้างหรือไง ขนาดผู้ชมอย่างเธอยังเหนื่อยแทนเลย...  &nbsp;  ครอบครัวนี้ช่างเป็นครอบครัวสุขสันต์จริงๆ สามัคคีกันแสดงละคร ทั้งพ่อ แม่ ลูก และเมียน้อย...  

 </div> 
