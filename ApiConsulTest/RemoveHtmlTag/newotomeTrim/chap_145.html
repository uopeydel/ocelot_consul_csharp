 <div style="word-wrap: normal;width:90%;">
			
				
    &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; เรนิสกลับจากพระราชวังมาถึงคฤหาสน์ของเธอตอนดึกแล้ว  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; เธอวิงเวียนจนอยากจะถลาเข้าบ้านไปนอนอืด ติดที่ซีริลมาส่ง ทำให้ต้องเดินอย่างผู้ดีรักษามารยาท  เจนนี่ไม่ยอมนอน มานั่งรอเธอที่ห้องรับแขก หน้าตาบูดบึ้ง  ซีริลเดินเข้ามาส่งเธอ จึงพบกับเจนนี่  เรนิสส่งสัญญาณให้เจนนี่ ถ้าเจอกันข้างนอก ตามธรรมเนียมต้องทำความเคารพ จะยังไงเขาก็เป็นเจ้าชาย  เจนนี่ดูจะเข้าใจอะไรง่ายๆ เธอย่อตัวให้ซีริลแบบขัดเขินเล็กน้อยแต่ก็ดูน่ารัก ก่อนส่งยิ้มไร้เดียงสามา สีหน้าปรับได้เร็วมาก   เขาพยักหน้ารับก่อนยิ้มให้เจนนี่อย่างอ่อนโยน   เขาหันมาทางเธอและส่งยิ้มให้ “ราตรีสวัสดิ์นะเรนิส”  “ราตรีสวัสดิ์เพคะ” เธอตอบกลับ  จะว่าไปผู้หญิงคนไหน ซีริลก็แสดงออกคล้ายๆกัน รอยยิ้มคล้ายๆกัน ถ้าจิตใจไม่เข้มแข็งพอก็เป็นไปได้ยากที่จะต้านทานเสน่ห์ของพระเอกลูกรักผู้ผลิตเกมได้  ไม่แปลกที่ทั้งเฌอร์กับมิแรนด้า หลงเขาหัวปักหัวปำ โดยที่เขาไม่ต้องลงทุนอะไรเท่าไหร่เลย นอกจากยิ้มกับคำพูดหวานๆ  ถ้าเธอไม่รู้จักเขาดีพอ เธอก็คงจะพลาดเหมือนกับเด็กสาวพวกนั้น...  &nbsp;  พอซีริลออกไป เจนนี่ดูหงุดหงิดไม่น้อย “อีตาเจ้าชายนี่มาส่งเธอเสียดึกเชียว ฉันยังกลัวเลยว่าเขาจะลากเธอไปจับกิน ดูสิ ฉันกังวลจนนอนไม่หลับ”  นี่เธอได้พี่สาว หรือ แม่กลับมากันแน่  เหมือนไปเที่ยวกับผู้ชายแล้วกลับดึก มีแม่รออยู่ที่บ้าน  จะว่าไปก็ให้ความรู้สึกดีเหมือนกัน...  “นี่อะไร” เจนนี่หันไปมองของที่ซีริลให้คนมาส่ง “อ้อ ดอกไม้ ดอกกุหลาบแดงกับดอกทานตะวัน”  “กุหลาบแดงนี่อองตัวร์ให้มาใช่ไหม เขาน่ารักจริงๆเลย” เหมือนเจนนี่จะอารมณ์ดีขึ้นมาทันตา “โรแมนติก”  “เอ๋ ดอกกุหลาบแดงของเจ้าชายซีริล ส่วนดอกทานตะวันของซิลบาสเตียน” เรนิสตอบ “อองตัวร์ให้กุหลาบขาว แล้วหายไปไหนแล้วล่ะ สงสัยคนขับรถม้าจะลืม”  “หึ” เจนนี่แบะปาก “ดอกกุหลาบแดงโหลมากเลย ไร้รสนิยม ส่วนทานตะวันยักษ์นี่ ยิ่งกว่าคำว่าไร้รสนิยมซะอีก อย่างกับดอกไม้เข้าฉาก สู้ดอกกุหลาบขาวไม่ได้ ดูบริสุทธิ์สูงค่า”  “ไป เข้าไปนอนได้แล้ว จะได้เลิกฟุ้งซ่าน” เรนิสตัดบท จะพร่ำเพ้ออะไรมากมาย กะอีแค่ดอกไม้  &nbsp;  &nbsp;  เจนนี่ไม่ได้เตรียมของอะไรมามากนัก ส่วนใหญ่ก็ใช้ของเธอ เสื้อผ้าก็ใส่กันได้เป็นส่วนใหญ่ถ้าไม่รัดรูปเกินไป เครื่องประดับก็แล้วแต่ อยากใช้อะไรก็ใช้ เธอไม่ค่อยสนใจอยู่ละ  เครื่องประดับมีประโยชน์แค่เวลาฉุกเฉินเอาไปขายได้  &nbsp;  วันถัดมาพวกเธอเดินทางกลับแคว้นเทรลิสเลย แทนที่จะอยู่เที่ยวเมืองหลวง  “ฉันขี้เกียจให้คู่หมั้นเธอกับน้องชายมาวอแว ไปอยู่บ้านเธอที่แคว้นเทรลิสดีกว่า” เจนนี่ให้เหตุผล  พี่งรู้ว่าเจนนี่ไม่ค่อยชอบซีริลกับซิลบาสเตียน ที่ผ่านมาไม่เห็นเคยแสดงออก  นายเธมม์ไม่มีปากเสียง เธอว่าไงก็ว่างั้น กลับก็กลับ  &nbsp;  การเดินทางกลับแคว้นเทรลิส ใช้เวลาเร็วที่สุดประมาณ 2 วัน  เจนนี่ดูชอบคฤหาสน์เธอมาก  “บ้านเธอสวยดี”  เธอไม่ได้จัดห้องเพิ่มให้เจนนี่หรอกนะ นอนห้องเดียวกันนั่นแหละ เตียงเธอออกจะกว้าง  ท่านแม่และเลดี้มาร์ธาดูแปลกใจบ้างแต่ไม่ได้ว่าอย่างไร  เลดี้มาร์ธาดูชอบแจนนี่ไม่น้อย  “หนูเจนนี่มีรสนิยมดี” แน่ล่ะสิ ยายแสบนั่นแต่งเนื้อแต่งตัวเก่งแต่ไหนแต่ไร ตอนนี้เธอได้ฝ่ายคอสตูมมาใหม่ เจนนี่จัดการแต่งตัวให้เธออย่างกับตุ๊กตา  อย่างเช้าวันนี้ เจนนี่ก็กำลังทำผมให้เธอ  “นึกถึงสมัยเด็กเนอะ ที่ฉันต้องทำผมให้เธอไปโรงเรียน” เจนนี่พูดเบาๆ “แต่เธอทำผมไม่ได้เรื่อง สุดท้ายฉันต้องทำของฉันเอง”  “ตอนนี้ฉันเก่งแล้วล่ะ ต้องทำเองมาเป็นปีๆ” เรนิสหัวเราะ “เดี๋ยวฉันถักเปียให้เธอก็ได้ ฉันเคยถักให้นายปีศาจ ออกมาสวยแบบงามเลิศที่สุดในปฐพีเลยล่ะ”  “นายปีศาจ? เจ้าชายซิลบาสเตียนน่ะหรือ ตกลงเขาสาวแตกใช่ไหม”  “สาวแตกไหม ไม่รู้เหมือนกัน คราวที่แล้วพูดถึงเรื่องชอบผู้ชาย เขาดูไม่พอใจเลยไม่ได้ถามต่อ” เรนิสครุ่นคิด ดูๆแล้วไม่น่าจะใช่ปีศาจสาวนะ แต่อาจจะต้องเชื่อจูน ประสบการณ์การดูเกย์น่าจะมากกว่าเธอ เรื่องแบบนี้เธอไม่ชำนาญ  “ต้องใช่แน่ๆเลย ทำโมโหเพื่อกลบเกลื่อน อีแอบชัวร์”  เรนิส “...”  เจนนี่ผูกผมให้เธอด้วยริบบิ้นเส้นงาม  “ริบบิ้นเส้นนี้สวยดี ปลายเป็นเพชรด้วย เหมาะกับเธอมาก เลดี้มาร์ธาเข้าใจเลือก” เธอนึกออกละ เส้นนั้นซีริลให้เธอมา  “เหมือนเส้นนั้นจะได้มาจากเจ้าชายซีริล”  “ชิ!! ริบบิ้นสีจืดชืดแบบนี้ไม่เข้ากับหน้าเธอเลยสักนิด เพชรก็ไม่สวยอย่างกับของปลอม เปลี่ยนเส้นจะดีกว่า” เจนนี่แกะริบบิ้นเส้นนั้นออกโยนลงกล่องเครื่องประดับราวกับของไร้ค่าน่าขยะแขยงแล้วหยิบสีทองมาผูกแทน “ฉันว่าแงะเพชรออกเอาไปขายแล้วเอาริบบิ้นไปทิ้ง ไม่ก็ผูกคอหมาน่าจะดี” ผูกคอหมา? ริบบิ้นพระราชทานจากเจ้าชายเนี่ยนะ เห็นว่าเป็นเส้นไหมเงินล้ำค่าจากแคว้นเวสท์  “เส้นนี้สวยกว่า ดูสิสีเดียวกับสีผมของอองตัวร์เลย เหมาะกับเธอมาก  เรนิส “...” ริบบิ้นไปโยงกับผมบนหัวของอองตัวร์ได้ยังไง ไม่น่าจะเกี่ยวกัน   &nbsp;  &nbsp;  เรนิสหยิบของในกล่องเครื่องประดับเธอส่งให้เจนนี่บ้าง ก่อนจะยิ้มประจบ  “ต่างหูสีชมพูนี่ท่านแม่ให้มาหลายปีละ เลดี้มาร์ธาบอกว่าไม่เหมาะกับหน้าตาฉัน มันหวานเกินไป เธอลองเอาไปใส่ดูสิ”  ให้ของขวัญเผื่อว่าจะอารมณ์ดี ไม่รู้ช่วงนี้หงุดหงิดอะไรมากมาย  เวลาผู้หญิงอยู่ในห้องแต่งตัวด้วยกันจะมีอะไร ก็ลองนู่นลองนี่  &nbsp;  &nbsp;  โต๊ะอาหารเช้าครอบครัวเธออบอุ่นอยู่แล้ว เรนิสอดสงสารทั้งนายปีศาจและพี่ชายสองหน้าของเขาไม่ได้ อาหารเย็นแบบนั้นกินกันลงได้ยังไง  ท่านพ่อทักทายเจนนี่อย่างใจดี ส่วนท่านแม่เอ็นดูเจนนี่ราวกับลูกสาวอีกคน  “เจนนี่ วันหลังมาเที่ยวบ่อยๆนะ” ท่านแม่พูดกับเจนนี่  ยายแสบ ลำพังหน้าตาเธอสวยใสไร้เดียงสา ถ้าเก็บนิสัยร้ายๆซ่อนไว้ ใครเห็นก็เอ็นดู ดูอย่างอาจารย์ที่โรงเรียนสิ ลำเอียงเขาข้างเจนนี่กันทุกคน  เธอพาเจนนี่เที่ยวในแคว้นเทรลิส อยู่หลายวัน   ส่วนเธมม์ เช่นเคยต้องเรียนพิเศษ  ตามที่ตกลงกัน ก่อนเปิดเทอมจะไปอยู่บ้านเจนนี่ก่อนแล้วค่อยเข้าเมืองหลวง  ส่วนเธมม์เรียนพิเศษไปละกัน เจอกันอีกทีเปิดเทอมเลย ไม่มีอะไรต้องแคร์  มีพี่สาวแล้ว พี่ชายกำมะลอก็หมดคุณค่าอย่างนี้แหละ...  &nbsp;  การเดินทางไปบ้านของเจนนี่ที่ใจกลางแคว้นลูฟฟ์ใช้เวลาประมาณ 2 วัน  บ้านเของเจนนี่มี 2 ชั้น ร้านขนมเปิดอยู่ด้านล่าง ส่วนด้านบนเป็นส่วนพักอาศัย มีแค่ 3ห้องนอน สำหรับพ่อแม่ สำหรับเจนนี่ และอีกห้องสำหรับแขก   แม่ของเจนนี่ตื่นเต้นดีใจมากที่จะมีเพื่อนลูกสาวมาพักที่บ้าน และเพื่อนของลูกสาวเป็นถึงท่านหญิง ทายาทตระกูลผู้ครองแคว้น แม่ของเจนนี่บอกว่าไม่เคยมีแขกสูงศักดิ์ขนาดนี้มาที่บ้านมาก่อน   “แม่ไม่เคยรับแขก VIP นี่ตื่นเต้นดีใจมาก” เจนนี่พูดขำๆ  “ท่านหญิง พออยู่ได้ไหมคะ”  ที่จริงแม่ของเจนนี่ก็เหมือนแม่เธอนั่นแหละ เธอเลยบอกไปว่าไม่ต้องถือเรื่องพิธีรีตองอะไรให้มาก   เธอไม่ได้พักห้องนอนแขกหรอก แต่นอนห้องเดียวกับเจนนี่  เหมือนแม่ของเจนนี่ยังไม่รู้ว่าอองตัวร์เป็นเจ้าชาย ถ้ารู้คงน้ำลายฟูมปากต้องนำส่งผู้เยียวยา ได้ข่าวว่านั่งรถมาคันเดียวกันไปเที่ยวไกลถึงทะเล  ปัญหาการพักที่บ้านของเจนนี่มีอยู่บ้าง เนื่องจากเรนิสเป็นทายาทตระกูลผู้ครองแคว้น มีโอกาสถูกลอบสังหารและลักพาตัว อืม ข้อแรกถ้าซีริลไม่ลงมือ ไม่น่ามีคนอื่น แต่ข้อหลังเป็นไปได้มาก เพราะอย่างที่รู้กันตระกูลเธอไม่มีอะไรมากไปกว่าเงิน โอกาสจะถูกเรียกค่าไถ่ย่อมมีอยู่แล้ว  ดังนั้น องครักษ์จึงมากมายนับ 10 คน ล้อมบ้านของเจนนี่ไว้  ปัญหาคือกิจการขายขนมของครอบครัวเจนนี่หยุดชะงักทันที ใครจะมาซื้อขนมในร้านที่มีแต่อัศวินร่างบึกหน้าตาขึงขังล้อมไว้หมด  เจนนี่แก้ปัญหาโดยการยืมองครักษ์เธอมายืนขายขนมหน้าร้านแทน  แต่เด็กๆที่จะมาซื้อขนมกลับกลัว ที่ขายได้คือบรรดาหญิงสาว มาซื้อขมมกันมากขึ้น แต่ละคนแต่งเนื้อแต่งตัวสะสวยเพื่อมาซื้อขนม  เรียกว่าพลิกวิกฤตให้เป็นโอกาส  เจนนี่เยี่ยมยอดที่สุด  &nbsp;  แกรด์เลดี้ดิอานส์รู้ว่าเธอมาพักในแคว้นลูฟฟ์ จึงส่งบัตรเชิญให้เธอมาพบ  เหมือนเจนนี่จะไม่ค่อยชอบครอบครัวนี้เท่าไหร่ และพอดีบัตรเชิญไม่ได้ระบุให้เธอนำแขกไปได้ เรนิสจึงไปคนเดียว  ดิอานส์ดูดีใจมากที่เห็นเธอ  ตอนนี้แกรนด์เลดี้เดลีน่ามีลูก 2 คนแล้ว เด็กๆวิ่งเจี๊ยวจ๊าวกันในคฤหาสน์ ดูคึกคักไม่น้อย  เวลาผ่านไปเร็วจริงๆ  ดิอานส์ให้คนรับใช้ออกไปเพื่อที่จะคุยกับเธอ 2 คน  “ความสัมพันธ์ของเธอกับเจ้าชายดีขึ้นบ้างไหม”  ความสัมพันธ์ของเธอกับซีริลก็ยังไม่เรียกว่าแย่นี่นา ต่างคนต่างถ้อยทีถ้อยอาศัย รักษามารยาทกันดีอยู่ เหมือนเดิม ถ้าเขาไม่คิดฆ่าเธอ มันก็นับว่าโอเคอยู่  “ก็เรื่อยๆค่ะ”  สรุปว่าไม่ได้อยากคุยเรื่องของเธอหรอก ดิอานส์มีเรื่องไม่สบายใจ  เป็นที่รู้กันว่าดิอานส์ชอบพอกับดยุคแห่งวินส์ตัน พี่ชายของเฌอร์ แต่ปัญหาคือท่านพ่อของเธอไม่เห็นด้วย อย่างที่รู้ตระกูลวินส์ตันอยู่ในสภาวะล้มละลายจากเหตุการณ์กบฏเมื่อหลายปีก่อน   “ท่านพ่อพยายามหาคู่ที่เหมาะสมให้ฉัน” ดิอานส์ถอนหายใจ  เมื่อก่อนเธออาจไม่เข้าใจเท่าไหร่ แต่ตอนนี้เธอเริ่มเข้าใจขึ้นมาบ้างแล้ว การแต่งงานของชนชั้นสูงโดยเฉพาะตระกูลผู้ครองแคว้นไม่มีอะไรนอกจากผลประโยชน์  อาจจะมาในรูปการค้า การทหาร หรือสัมปทาน รวมไปถึงสินสมรสจาก 2 ฝ่าย  ตัวเลือกมีมากมาย แคว้นลูฟฟ์จัดว่าเป็นแคว้นเล็ก แต่เศรษฐกิจค่อนข้างดีและมีตลาดการค้าไปต่างอาณาจักรอย่างอีสเทร่า  ถ้านับจากตระกูลขุนนางและตระกูลผู้ดีมีคนอยากแต่งงานกับดิอานส์ไม่น้อย  แต่ถ้าดูจากตระกูลผู้ครองแคว้น มีไม่มากเท่าไหร่ที่อายุใกล้เคียงกัน  ที่โดดเด่นกว่าใครมี 2 คน  ท่านชายแวนจอมเจ้าชู้ ปากไม่มีหูรูด อายุน้อยกว่าดิอานส์ไป 1 ปี  กับลอร์ดหลานชายคนโตตระกูลบาร์ตัน แอนเธม บาร์ตัน ลูกพี่ลูกน้องคนเบลล่า ในอนาคตก็ต้องเป็นผู้ปกครองแคว้นเช่นกัน   ตระกูลบาร์ตันยื่นข้อเสนอมาแล้ว เหมือนจะรุกมากกว่าตระกูลทริฟเวอร์   เหมือนกับแวนยังมีตัวเลือกอื่นและยังตัดสินใจไม่ได้ ตระกูลทริฟเวอร์แค่ทาบทามมา การทาบทามก็เหมือนแสดงความสนใจแค่ยังไม่ยื่นข้อเสนอ  แต่เรื่องการตกลงหมั้นหมายและแต่งงาน ส่วนใหญ่ก็จะรีรอจนกว่าจะตกลงเรื่องผลประโยชน์เสร็จนั่นแหละ ยกเว้นเป็นรับสั่งจากพระราชา  โดยศักดิ์ศรีแล้วทั้งคู่ไม่ได้แตกต่างกัน หน้าตาดีทั้งคู่ โปรไฟล์ไม่แตกต่างกัน  “ลอร์ดแอนเธม ดูยังไงก็ดีว่าท่านชายแวน” เรนิสอดมีอคติส่วนตัวไม่ได้ ท่านชายแวนไม่ได้เรื่องที่สุดแล้ว  แต่เรื่องนี้จะยังไงก็ดูจะมีผลกระทบ ทั้งแวนและแอนเธม ต่างรู้กันอยู่ว่าเป็นขั้วพันธมิตรของตระกูลบาร์ตันและสนับสนุนซิลบาสเตียน  ชัดเจนว่านี่น่าจะเป็นแผนของท่านดยุกเสือแก่แห่งบาร์ตันที่จะแยกตระกูลปัวร์เรสไปอยู่ขั้วเดียวกับเขา  ซีริลน่าจะตกที่นั่งลำบากบ้างถ้าการเกี่ยวดองครั้งนี้สำเร็จ  พระราชาก็ไม่น่าจะทรงยอมให้ขั้วอำนาจขาดสมดุล  นายปีศาจสบายเสียจริง ไม่ต้องทำอะไร ท่านตาของเขาจัดการเสร็จสรรพ  การเมืองเป็นเรื่องที่ต้องเรียนรู้ หากเป้าหมายของเธอคือยกเลิกพันธะหมั้นหมายและต้องการเป็นผู้ปกครองแคว้นเทรลิสเอง เธอต้องพร้อมกว่านี้  ไม่งั้นจะเอาอะไรมาสู้เสือสิงห์บนสนามการเมืองพวกนั้นล่ะ  แต่ละคนล้วนแต่ร้ายกาจ...  &nbsp;  &nbsp;  อีกไม่กี่วันจะเปิดเทอม ต้องเดินทางเข้าเมืองหลวงกันแล้ว  วันที่เธอคิดว่าจะออกเดินทางกัน มีรถม้าหรูหราสองคันมาจอดหน้าบ้านของเจนนี่ ติดตราราชวงศ์อีสเทร่า พร้อมกับรถม้าผู้ติดตามอีกจำนวนหนึ่ง  เจ้าชายอองตัวร์ นายกระจอกนั่นแหละ  &nbsp;  ไม่เข้าใจว่าแม่ของเจนนี่ไม่รู้ได้ยังไงว่านายนี่เป็นเจ้าชาย ตราบนรถออกจะชัดทะลุเบ้าตาขนาดนั้น  อ้อ แล้วก็มี นังแอริล ตามลงมาจากรถม้าคันที่จอดด้านหลัง  นังนี่ไม่รู้ว่าจะโผล่มาทำไม  “ฉันผ่านมา ตั้งใจว่าจะแวะรับเจนนี่ไปด้วย แต่เจนนี่มีเพื่อนไปส่งแล้วคงไม่จำเป็น” อองตัวร์พูดกับเจนนี่ ก่อนหันมายิ้มให้เธอ ลักยิ้มสองข้างของเขาดูน่ารักทีเดียว  เมื่อรู้ว่าเป็นเจ้าชาย เจอกันข้างนอกก็ต้องทำความเคารพไหม เรนิสย่อตัวให้เขา ก่อนจะหันไป ถอนหายใจแล้วย่อตัวให้ นังเจ้าหญิงแว้นแอริลอย่างเสียไม่ได้  ถึงยังไง “มัน” ก็เป็นเจ้าหญิง เอาไว้มีโอกาสค่อยหาทางเล่นงาน  “เรนิส” เสียงของนังเด็กแว้นนั่นอ่อนหวานเป็นพิเศษ ฟังแล้วอยากอาเจียนอาหารมื้อเช้าออกมา “คิดถึ้งคิดถึง” ก่อนที่นังนั่นจะวิ่งมาสวมกอดเธอ  เรนิสผลักแอริลออกไป ก่อนใช้ขาเตะมันอีกที เหตุการณ์ตอนนี้อาจจะเสียมารยาทมากแต่อองตัวร์ทำเหมือนกับมองไม่เห็น ผู้ติดตามก็พากันเบือนหน้าเหมือนไม่เห็นเช่นกัน  เจนนี่ยิ้มให้กับอองตัวร์ สองคนนี้ดูสนิทสนมกันมาก แล้วก็ดูเป็นกันเอง  “เรนิส เราเดินทางไปพร้อมเขาไหม ไปหลายๆคนสนุกดี นั่งรถม้าคันเดียวกันก็ได้ รถของอองตัวร์คันใหญ่ดีออก”  “ดีๆ เราไปด้วยกัน” หลังจากถูกผลัก แอริลหันมาเกาะแขนเธออีกจนได้ “เรนิสมานั่งกับเอส ส่วนเจนนี่ไปนั่งกับ เอ่อ พี่ชายละกัน”  “ไม่ได้ ฉันจะนั่งกับเธอเอง ให้เรนิสไปนั่งกับอองตัวร์” เจนนี่หันมาโวย  แอริลยักไหล่ “งั้นฉันไปนั่งกับพี่ชายด้วยใครจะทำไม”   เรนิสนิ่งไป ทำไม่ได้หรอก อองตัวร์เป็นเจ้าชายแห่งอีสเทร่า อย่าว่าแต่เธอนั่งรถม้าคันเดียวกับอองตัวร์เลย ถ้ารถม้าติดตราราชวงศ์กับรถม้าติดตราตระกูลเธอเข้าเมืองหลวงด้วยกัน จะยังไงก็ดูไม่ดี อาจจะเดือดร้อนกันหมดได้  เจนนี่ไม่น่าจะเข้าใจเรื่องแบบนี้ การวางตัวสำหรับเรนิสไม่ใช่เรื่องง่าย ถ้าอยู่นอกโรงเรียนเธอสนิทกับอองตัวร์ แอริลมากเกินไปไม่ได้   อองตัวร์เหมือนจะเข้าใจสถานการณ์นี้ดี เขายิ้มให้เจนนี่  “ปกติ ตามกฏแล้ว ไปด้วยกันไม่ได้หรอก การเดินทางร่วมระหว่างราชวงศ์และชนชั้นสูงต่างอาณาจักรต้องมีพระราชานุญาต ไม่งั้นพระราชาอาจไม่พอพระทัย”  เจนนี่ดูทำหน้างุนงงบ้าง  “เอาอย่างนี้ละกัน รถแยกกันไป เจอกันที่จุดพักกลางทาง” อองตัวร์หาทางออกให้ “พอจะเข้าเมืองหลวงก็แยกกันเข้า แต่ถ้าบังเอิญเจอกัน ก็ช่วยไม่ได้ ถูกไหม”  “รถม้าที่วิ่งไป ใครนั่งบนรถ ไม่มีใครกล้าตรวจค้นหรอก จะยังไงทางเราก็แจ้งทางเมืองหลวงกับแคว้นลูฟฟ์แล้วว่าขบวนเสด็จจะผ่าน” อองตัวร์สรุปให้  ใครอยู่บนรถ ไม่มีใครกล้าตรวจค้น   เรื่องไม่บังเอิญ ทำให้เป็นเรื่องบังเอิญได้ อองตัวร์ว่าไปก็ มีลูกไม้ลูกเล่นเหมือนกัน อาจจะไม่ซับซ้อนลึกล้ำเหมือนซีริล แต่ก็ไม่ธรรมดา  นายกระจอก จะว่าไปก็ไม่กระจอกเหมือนกัน  &nbsp;  คำเตือน: ตามแนวทางของนิยาย โปรดทำใจ เหตุการณ์ไม่คาดฝัน หักมุมเล็กๆน้อยๆ หรือรวมถึงมาม่าใส่ไข่ เกิดขึ้นได้ตลอดเวลา ขอท่านทำใจทุกครั้งที่อ่าน   ไม่ได้หมายถึงบทนี้หรือบทไหนนะคะ บอกเผื่อเอาไว้เฉยๆ  หลังจากนี้จะไม่มีการเตือนละเพราะถือว่าแจ้งมาแล้วนะจ๊ะ จุ๊บๆ  ที่จริงน่าจะทำใจกันมานานแล้วนะ หักมาหลายรอบแล้ว  ขอบคุณที่ติดตามอ่านและขอบคุณสำหรับคอมเม้นท์นะคะ   จะพยายามตอบเม้นท์ยกเว้นไม่ได้ล็อคอินเข้ามาหรือบางบทที่ เอ่อ แบบว่ามันเป็นบทที่เนื้อเรื่องต่อกันเป็นทอดๆแล้วกลัวว่าถ้าตอบเม้นท์อาจจะสปอยล์ ให้ไปมโนกันเอาเองดีกว่า  #มโนเป็นโรคระบาด ขอให้ทุกท่านรอดจากโรคติดต่อนี้...  

 </div> 
