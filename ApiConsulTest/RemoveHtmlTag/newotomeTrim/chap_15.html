 <div style="word-wrap: normal;width:90%;">
			
				
    &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; เจนนี่ส่งจดหมายเวทย์มาให้เธอ ข้อความระบุสั้นๆแค่ว่า มิคาเอลตัดสินใจไปอยู่ที่วิหารหลักในเมืองหลวง และเขาจะไม่กลับมาอีก  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ข้อความตอนท้ายเขียนมาแค่ว่า เธอไม่เป็นอะไร ความรักไม่ใช่ทุกอย่าง  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; เจนนี่ไม่ได้ระบุสาเหตุ แต่เรนิสพอเดาได้แล้ว  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ในเกมหากลงรูทมิคาเอล เขาจะมีคำถามว่า เจนนี่ยินดีติดตามเขาไปเพื่อช่วยเหลือคนรึเปล่า  หากตอบตกลง เป็นอันจบรูท จบเกม เคลียร์  แต่คำถามนี้จะถามตอนจบเกมในอีก 1 ปีข้างหน้า ไม่ใช่ถามตอนนี้ ต้องมีเหตุการณ์อะไรสักอย่างที่ทำให้มิคาเอลถามคำถามนี้ก่อนกำหนด  เรนิสเคยบอกเจนนี่อ้อมๆให้ทำใจ ถ้าจะคบกันต่อต้องปรับตัว แต่ไม่คิดว่าเหตุการณ์นี้จะเกิดขึ้นตอนนี้  และด้วยนิสัย คาดว่าเจนนี่ที่ไม่ใช่นางเอกในเกมจริงๆ นิสัยไม่ได้เหมือนนางเอกแม้แต่น้อย คงตอบปฏิเสธ  &nbsp;  อกหักอีกครั้งล่ะสิ เลิกกับแฟนคนที่ 9  เรนิสตัดสินใจให้รถม้าตระกูลเธอไปรับเจนนี่เข้าเมืองหลวงในช่วงปีใหม่ด้วยกัน อย่างน้อยจะได้ไม่ฟุ้งซ่าน  &nbsp;  &nbsp;  เจอกันอีกครั้งในคฤหาสน์ของเธอในเมืองหลวง เจนนี่ดูเงียบขรึมลงบ้าง แต่สภาพไม่ได้ดูย่ำแย่ เหมือนจะทำใจได้แล้วส่วนหนึ่ง  “เธออยากได้อะไรไหม ไปเดินซื้อของกันไหม ช่วงก่อนปีใหม่ ย่านการค้าจะคึกคักมาก” อกหักทำอะไร ชวนไปช๊อปปิ้งไง  “อือ ก็ดี”  &nbsp;  &nbsp;  ย่านกลางค้าใจกลางเมืองหลวงใกล้เทศกาลดูคึกคัก อากาศหนาวแล้ว บางวันมีหิมะโปรยปราย แต่ไม่ถึงกับจับเป็นพื้นน้ำแข็งจนเดินลำบาก  แต่อย่างไรก็ตาม ต้องมีคนคอยกวาดหิมะออกจากถนนเพื่อไม่ให้มันจับตัวและไม่ให้พื้นถนนลื่นเกินไป  ผู้คนต่างสวมเสื้อคลุมกันหนาวที่มีหมวกคลุม ถุงมือ รองเท้าบูทสำหรับเดินบนหิมะ บรรยากาศดูคึกคัก  รถม้าของเธอจอดข้างทาง เรนิสใช้เดินเอา องครักษ์ 3-4 คนเดินตามมา  เธมม์ขอตัวแยกไปกับองครักษ์คนหนึ่ง บอกว่าจะไปหาซื้อของ   เดี๋ยวนี้นายหมูมีธุระส่วนตัวตลอด หรือว่าจะมีแฟนจริงๆ  &nbsp;  &nbsp;  เรนิสมีเวลาก็แวะตรวจดูกิจการร้านของตัวเอง ไม่เลวเลย ขายดีมาก  “บรรยากาศคล้ายช่วงคริสมาสเลยเนอะ” เรนิสอารมณ์ดีเป็นพิเศษ เห็นคนเต็มร้าน มีความสุข  “อือ” เจนนี่เหมือนไม่มีอารมณ์ร่วม  เรนิส “...”  ไม่เป็นไร อกหักเดี๋ยวก็หาย  &nbsp;  ร้านอาหารเดิมที่เคยมากับอองตัวร์ วันชุมนุมพระเอกเมื่อคราวก่อน คราวนี้ยังคึกคักเหมือนเดิม แต่รอบนี้ไม่มีรถม้าใครที่เธอรู้จักจอดอยู่หน้าร้าน  “อยากกินอะไรไหม” เรนิสพยายามเอาใจ  “อือ แล้วแต่”  คนอกหักนี่อาการหนัก รอบนี้ดูจะแรงเหมือนกัน  &nbsp;  &nbsp;  เรนิสตัดสินใจลากเจนนี่เข้าไปในร้าน  โต๊ะเกือบจะเต็ม แต่ด้วยฐานะของเธอ พอหาที่นั่งได้ เพียงแต่ไม่มีห้องรับรองแยกออกมา  เธอได้โต๊ะ 4 ที่นั่งมาตัวหนึ่ง เธอกับเจนนี่นั่งด้วยกัน ส่วนองครักษ์ รออยู่ด้านข้าง  ในร้าน เป็นโถงกว้าง มีโต๊ะไม่มากนัก เนื่องจากเป็นร้านราคาแพง แต่ละโต๊ะจะนั่งห่างกันพอสมควร ตอนนี้ในร้านทุกโต๊ะต่างมีคนจับจอง เหลือเพียงตัวเดียวเท่านั้น  โชคดีที่เธอได้โต๊ะสุดท้ายมา  &nbsp;  &nbsp;  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ถึงไม่อยากเจอ แต่ก็เจอจนได้ คู่อริเก่า แวนกับน้องสาวเขา วีราเนส  สองคนนั้นเข้ามาในร้านและ เหมือนจะไม่มีที่นั่ง  เรนิสปรายตามอง ก่อนจะทำเป็นมองไม่เห็น   ไม่มีทางที่เธอจะชวนยายนั่นมาร่วมโต๊ะ แค่เห็นหน้าก็เหม็นแล้ว  &nbsp;  ดูเหมือนแวนจะสังเกตเห็นพวกเธอ เอาว่า เขาน่าจะเห็นเจนนี่มากกว่า เขาเดินมาทัก วีราเนสเดินตามมาอย่างเสียไม่ได้  “เรนิส เจนนี่ ดีใจที่เจอกันอีก”  ใครอยากเจอพวกท่านไม่ทราบ  เจนนี่ดูเงียบ ไม่ตอบ  “สวัสดีค่ะ ท่านชายแวน ท่านหญิงวีราเนส” เรนิสส่งยิ้มให้ กลางร้านอาหาร มารยาทต้องมาก่อน  “ท่านหญิงเรนิส ยินดีที่ได้เจอ” วีราเนสปั้นรอยยิ้มปลอมๆให้เธอ แต่มองผ่านเจนนี่ไป  เจนนี่ดูไม่สนใจใครทั้งนั้น   “เรายังหาโต๊ะนั่งไม่ได้เลย” แวนเปรยยิ้มๆ  “อ้อ หรือคะ วันนี้ร้านดูจะแน่นไปสักหน่อย คราวหน้าคงต้องจองนะคะ จะได้ไม่พลาดอีก” เรนิสทำเป็นไม่รู้ไม่ชี้  “เห็นโต๊ะเธอมีที่ว่างอยู่ ไม่ทราบท่านหญิงเรนิสพอจะมีน้ำใจให้ฉันกับน้องสาวได้ไหม” ปากพูดอยู่กับเธอ แต่สายตาจดจ้องมองเจนนี่  นิสัยเสีย ยังไม่คิดจะเลิกตอแยเจนนี่อีก  “ไม่ได้หรอกค่ะ เดี๋ยวสักครู่จะมีแขกมา”  “อย่างนั้นหรือ แต่แขกยังไม่มาไม่ใช่หรือ พวกฉันนั่งรอโต๊ะว่างก่อนได้ไหม หวังว่าเธอจะมีน้ำใจบ้าง”  ร้ายกาจ หน้าด้าน เรนิสปรายตาไปทางเจนนี่ ยายแสบดูไม่รับรู้อะไร ใจลอยชัดๆ นี่ข้าศึกบุกมาถึงโต๊ะแล้วนะ ยังไม่ขยับปากช่วยกันอีก  จะไม่ให้ ดูแล้งน้ำใจ หรือสละโต๊ะให้ 2 พี่น้องนี่ไปเลย ตัดปัญหา ให้นั่งกินด้วยกันไม่ไหว ไม่เจริญอาหาร เธอไปร้านอื่นก็ได้  &nbsp;  &nbsp;  “คงจะไม่ได้ เพราะว่าที่นั่งเห็นจะไม่พอ” เสียงเย็นชาดังขึ้นด้านหลังแวน  &nbsp;  &nbsp;  พระเจ้าช่วย เอ้ย ไม่ใช่ ปีศาจช่วย  &nbsp;  &nbsp;  ศึกชิงโต๊ะอาหารครานี้ได้เปรียบแล้ว  ซิลบาสเตียนเดินมาจากไหนก็ไม่รู้ ทรุดตัวลงที่นั่งด้านซ้ายมือของเธอ  แวนและวีราเนสทำความเคารพเขา  เรนิสลุกขึ้นทำความเคารพเขา ที่สาธารณะ ต้องรักษามารยาท  เจนนี่ยังนั่งเหม่ออีก เฮ้อ แต่ดูนายปีศาจไม่ถือสา  &nbsp;  “ฝ่าบาท สนิทสนมกับท่านหญิงเรนิสเสียจริง” วีราเนสเชิดหน้าขึ้น เวลาทำหน้าแบบนี้ดูรับกับเส้นผมสีแดง ทำให้เธอดูเย่อหยิ่งนิดๆ  “อือ สนิท” นายปีศาจรับเรียบๆ  เขาหันมาทางเธอแล้วยิ้มประจบ “มีอะไรให้กินบ้าง”  รอยยิ้มนั้น บาดใจที่สุด ดูออดอ้อนมาก  เดี๋ยวนะ เหตุการณ์แบบนี้คุ้นๆ นายนี่ไม่ได้คิดว่าเธอเป็นแม่เขามั้ง  “ยังไม่ได้เลือกเลย เอ่อ เพคะ หม่อมฉันพึ่งมา” อยู่ที่สาธารณะ ต้องรักษามารยาทต่อไป  แวนมองพวกเธอด้วยสายตาครุ่นคิด รอยยิ้มบนใบหน้าของเขาหายไป ส่วนวีราเนสไม่ต้องพูด สีหน้าดูไม่ได้  “ในเมื่อโต๊ะไม่ว่างแล้ว พวกเธอไม่ไปหาโต๊ะอื่นนั่งกันหรือไง หรือไม่ก็ไปร้านอื่น”  ร้ายกาจ นายปีศาจ ใช้ความเป็นเจ้าชายไล่แขก  &nbsp;  &nbsp;  เจนนี่ดูเงียบตลอดมื้ออาหาร เหมือนใช้สายตาส่วนใหญ่จับจ้องเธอกับนายปีศาจสลับกับเขี่ยอาหารไปมา  เฮ้อ คงต้องใช้เวลาช่วย  &nbsp;  ตอนแยกกับนายปีศาจเพื่อมาขึ้นรถม้ากลับ   เจนนี่มีคำถามให้เธอคิด “เธอไม่ได้ชอบคู่หมั้น แถมสนิทกับน้องชายเขา อีกหน่อยเหตุการณ์มันจะยุ่งยาก”  “แต่ฉันก็สนิทกับนายปีศาจมานานแล้วนี่”  “ก็จริง” เจนนี่เงียบไป ไม่พูดอะไรต่อ  &nbsp;  &nbsp;  ของขวัญปีใหม่ปีนี้ ของซีริลเป็นคริสตัลสั่งทำพิเศษเป็นตุ๊กตาหิมะ เอาไว้ทับกระดาษก็ได้  เธอพลิกไปพลิกมาดู งานเรียบร้อยดี ไม่มีอะไรให้ตำหนิ  ส่วนของนายปีศาจก็คริสตัลรูปปีศาจ มี 4 เขา ตัวจิ๋ว ดูช่างที่ทำใช้ฝีมือมาก เรนิสหัวเราะ คราวที่แล้วเขาพึ่งว่าเธอโง่ ปีศาจอะไรมี 4 เขา คราวนี้เธอใส่ให้เขาอีก 4 เขา   เรนิสเก็บของลงกล่อง เตรียมให้คนนำไปส่ง เธอเหลือบตาไปด้านข้าง เจนนี่ยังนั่งจ้องกล่องไม้โบราณ  “กล่องอะไร จูน”  “อ้อ มิคาเอลให้มา เขาเล่าว่าเขาเคยจมน้ำ หยุดหายใจ ของในกล่องนี่ทำให้เขากลับมามีชีวิตได้ ตอนนี้เหลือแต่กล่องเปล่า แต่เป็นของโบราณนะ อายุหลายร้อยปี”  “ของ ของอะไร” เรนิสหันขวับไปถามซ้ำอีกที  “ไม่รู้สิ เหมือนผลึกอะไรบางอย่างที่เก็บไว้แล้วเรืองแสงได้”  &nbsp;  &nbsp;  ดวงจิตแห่งสวรรค์ ใช่แน่เลย  ของที่ซีริลตามหา สรุปว่ามิคาเอลได้พลังนั่นไปแล้ว  หรือว่า ของที่ทำให้มิคาเอลกับเจนนี่ถูกตามล่าในรูทมิคาเอลคือของชิ้นนี้ กล่องที่เก็บผลึกที่อาจจะเป็นดวงจิตแห่งสวรรค์ ตอนนี้ซีริลพุ่งเป้าไปสืบเรื่องเธมม์ แต่ถ้าเขาแน่ใจว่าเธมม์ไม่ได้มีพลังวิเศษอะไรเขาอาจจะตามหาจากคนอื่น  &nbsp;  &nbsp;  “เจนนี่ กล่องมันไม่มีอะไรแล้วใช่ไหม”  “อือ มิคาเอลให้มาเป็นที่ระลึก”  “ถ้า...ถ้าฉันขอยืมมันสักหลายๆวันได้ไหม”  “อือ เอาสิ เธอจะเอาไปทำอะไร อย่าบอกนะว่าจะเอาของฉันไปขาย”  อะไรกัน เธอไม่ใช่คนงกขนาดนั้นสักหน่อย แล้วถ้าเธอเอาไปขาย เจนนี่ฆ่าเธอตายแน่นอน  “เจนนี่ เธอเล่าเรื่องของมิคาเอลให้ฟังหน่อยสิ”  &nbsp;  &nbsp;  ถ้าซีริลตามหาของชิ้นนี้ ถึงขั้นส่งคนตามมิคาเอลกับเจนนี่ล่ะ แต่เหตุการณ์นี้ยังมาไม่ถึงใช่ไหม  แล้วเขาจะรู้ไหมว่าในกล่องที่ว่าไม่มีของอะไรแล้ว  เจนนี่เก็บไว้ จะโดนตามล่ารึเปล่า  &nbsp;  &nbsp;  &nbsp;  วันถัดมา เรนิสขอเข้าเฝ้าเจ้าชายซีริล เธอมีเรื่องต้องจัดการ ป้องกันปัญหาที่จะเกิดตามมา  มหาดเล็กนำเธอไปพบเขาที่ห้องทำงาน  “เรนิส ดีใจที่เธอมา” รอยยิ้มเขาสว่างพอๆกับแสงแดดยามเช้า  “ฝ่าบาท เรื่องที่ฝ่าบาทเคยถามเกี่ยวกับดวงจิตแห่งสวรรค์”  เขาเลิกคิ้วมองเธอ  “กล่องใบนี้ มิคาเอลให้เจนนี่มา เอ่อ ก่อนที่เขาจะไปที่วิหาร”  “ฉันได้ข่าวเขาแล้ว”  “เขาเคยจมน้ำมาก่อน และของในกล่องนี้ช่วยให้เขากลับมามีชีวิต ตอนนี้มันเป็นกล่องเปล่าแล้ว” เรนิสส่งกล่องใบนั้นให้ซีริล  ซีริลขมวดคิ้ว ก่อนจะรับไว้   “มันเป็นกล่องเปล่าใบหนึ่งเท่านั้น หากฝ่าบาทตรวจสอบเสร็จแล้วหม่อมฉันขอคืนให้เจนนี่ มิคาเอลมอบให้เจนนี่เป็นที่ระลึก”  “อือ” เขารับมันมา พลิกดูจนทั่ว ก่อนที่จะจับที่ฐาน ใต้ฐานกล่องเปิดออก ภายในไม่มีอะไร  “กล่องนี้น่าจะเป็นกล่องในตำนาน ใส่ของที่ต้นราชวงศ์ฟานส์มอบให้ตระกูลบาร์ตัน ผลึกในนั้นคงถูกใช้สร้างดวงจิต และมิคาเอลรับพลังไปหมดแล้ว” เขาพึมพำ  &nbsp;  ซีริลหันมามองเธอแล้วยิ้ม “เรนิส เธอรู้ไหมว่าในบรรดาตระกูลผู้ครองแคว้น มีเพียงตระกูลเดียวสืบเชื้อสายมาจากราชวงศ์เดิม คือตระกูลบาร์ตัน”  “เพคะ”  “ดังนั้น ตระกูลบาร์ตันจึงได้มีอำนาจมากกว่าตระกูลอื่นมากว่า 500 ปี”  ซีริลพยายามจะบอกอะไรเธอ เรื่องนี้ใครๆก็รู้กันอยู่  “ของในกล่องนี้ คนตามหากันมาหลายร้อยปี”  “เพคะ แม่ของมิคาเอลเจอมันในตู้เก็บสมุนไพรเก่าๆ และทำมันตกโดยบังเอิญ”  ซีริลพยักหน้า “บางทีมันอาจจะถูกกำหนดไว้ให้เป็นอย่างนั้น”   &nbsp;  &nbsp;  &nbsp;  อยู่ดีๆเขาก็เปลี่ยนเรื่อง “เจนนี่ไม่ได้เก็บอะไรไว้ใช่ไหม”  “ไม่มีเพคะ หม่อมฉันรับรอง เจนนี่ไม่รู้ด้วยซ้ำว่าดวงจิตคืออะไร”   “แล้วใต้ฐานกล่องเคยใส่อะไรไว้”  “กระดาษแผ่นหนึ่งเพคะ เป็นกระดาษโบราณ มีข้อความอยู่ 2 ประโยค แต่เจนนี่ทำมันปลิวตกแม่น้ำไป”  “มันเขียนว่าอย่างไร”  “ความรักไม่ใช่ทุกอย่าง ได้โปรดใช้ชีวิตเพื่อส่วนรวม”  &nbsp;  &nbsp;  ซีริลพยักหน้า “ฉันเชื่อเธอ”  เขายื่นกล่องเปล่าใบนั้นให้เธอ “ขอบคุณที่บอก ฉันจะได้ไม่ต้องเสียเวลาหาอีก”  “เพคะ” เขาไม่ต้องเสียเวลาหา และเจนนี่ไม่ต้องมาเสี่ยงให้เขาตามล่า  อย่าบอกนะว่าในเกม กล่องเปล่าใบนี้เป็นเหตุให้นางเอกลงแบดเอนด์ได้  เรนิสอยากจะก่นสาปผู้ผลิตเกมเสียจริง กล่องเปล่าใบหนึ่งทำให้เป็นเรื่องเป็นราวได้  หาเรื่องไม่ได้หยุดได้หย่อน  &nbsp;  &nbsp;  เย็นวันนั้น เรนิสส่งกล่องเปล่าใบนั้นให้เจนนี่  “เธอเก็บไว้เถอะ ฉันยกให้” เจนนี่พูดสั้นๆ “ฉันจ้องมองมันไปก็คิดถึงเขา ไม่เห็นมันดีกว่า”  &nbsp;  &nbsp;  ง่ายๆอย่างงั้นเลย   ตอนนี้กล่องที่เก็บของศักดิ์สิทธิ์ ซีริลและใครต่อใครตามหาแทบพลิกแผ่นดิน กลายเป็นกล่องเปล่าใบหนึ่ง ที่ตอนนี้ไม่มีใครอยากได้  เจนนี่โละมาให้เธอ  ก็ดี เอาไปขายคงได้หลายตัง ไหนๆเจนนี่ยกให้แล้วนี่นา  ของโบราณ ถ้าตามหนังสือที่อ่านกับนายปีศาจ อายุน่าจะ 500 ปีแล้ว ของมีค่า ใช้เก็บผลึกวิเศษ กล่องที่มีดวงจิตแห่งสวรรค์ถือกำเนิดขึ้นมาหลังครบ 500ปีเศษ  &nbsp;  อ้อ รู้แล้วว่าจะเอาไปทำอะไร  &nbsp;  &nbsp;  &nbsp;  &nbsp;  &nbsp;  &nbsp;  เรนิสหยิบกระดาษแผ่นเล็กๆมาวาดรูปปีศาจ แล้วเขียนใต้ภาพว่า  “นายปีศาจโง่”  ก่อนจะพับ ยัดลงไปที่ฐานกล่อง   ให้เป็นของขวัญนายปีศาจดีกว่า เอาคริสตัลรูปปีศาจตัวเล็กๆวางลงไปอีกที  ปีศาจแก่อายุหลายร้อยปีกับกล่องเก่าๆอายุหลายร้อยปี ดูเข้ากันดี...  อืม...ว่าแต่ เจ้าของกล่องคนเดิมเค้าจะรู้สึกยังไงบ้างหากรู้ว่าเธอทำกับกล่องที่เก็บดวงจิตแห่งสวรรค์แบบนี้ เอามาใส่ตุ๊กตาปีศาจกับรูปการ์ตูนปีศาจ  &nbsp;  &nbsp;  ช่างเหอะ เจ้าของกล่องคงตายไปนานแล้วล่ะ กี่ร้อยปีแล้วไม่รู้ ไปเกิดใหม่มากี่ชาติแล้ว จะมาแคร์อะไร  นี่เธอให้เป็นของขวัญเจ้าชายแห่งราชวงศ์ฟานส์เชียวนะ แถมเป็นเจ้าชายที่มีเชื้อสายตระกูลบาร์ตันด้วย  เหมาะสมและคู่ควรกันอย่างยิ่ง...  

 </div> 
