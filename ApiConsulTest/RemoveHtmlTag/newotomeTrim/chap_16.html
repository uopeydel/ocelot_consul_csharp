 <div style="word-wrap: normal;width:90%;">
			
				
    &nbsp;  จอมมารสำรวจดู จาน ใช่ จานใบใหญ่มาก น่าจะเรียกว่าถาดมากกว่า เป็นทองคำ คราวที่แล้วตอนวันเกิดจานทองฝังเพชรที่เขาให้เธอ เธอบ่นว่ามันเล็กเกินไป คราวนี้เขาเลยสั่งทำขนาดใหญ่กว่าเดิมสองเท่า  ให้มันรู้ไปสิ ว่ามันยังใหญ่ไม่พอ  &nbsp;  ช่วงนี้เมืองหลวงดูคึกคักเพราะใกล้เทศกาล เขาออกไปเดินเล่นตามย่านการค้าบ้าง ไม่ใช่ว่าเบื่อหรืออยากซื้อของ แต่เป็นเพราะคนของเขามารายงานว่ายายแมวบ้าไปเดินเล่นแถวนั้น  มีคนแจ้งเขาว่า ยายนั่นไปที่ร้านอาหารชื่อดังกลางเมือง กับเพื่อนคนหนึ่ง น่าจะเป็นเจนนี่ ไม่ก็เบลล่า  ตอนเขาเข้าไปในร้าน เหมือนเรนิสกำลังมีปัญหากับแวนและวีราเนส สองพี่น้องนั่นจะมาขอร่วมโต๊ะด้วย  น่ารำคาญที่สุด เขาไม่เคยถูกชะตากับพี่น้องคู่นี้อยู่แล้ว คนพี่เป็นเพื่อนสนิทของพี่ชายสองหน้า ส่วนคนน้อง อย่างที่รู้ๆกัน อดีตคู่หมั้นที่หลงรักพี่ชายสองหน้า  &nbsp;  เขาควรทำอะไรงั้นหรือ ก็ไล่สองพี่น้องนั่นไปสิ เขาตัดบทแวนด้วยเหตุผลว่าที่นั่งไม่พอแล้วแทรกตัวลงไปนั่งตำแหน่งที่นั่งที่ว่างอยู่  ใครจะทำไม เขาพอใจจะทำ  &nbsp;  “ฝ่าบาท สนิทสนมกับท่านหญิงเรนิสเสียจริง” วีราเนสประชดประชัน  &nbsp;“อือ สนิท” ใช่ แล้วจะทำไม มันเรื่องส่วนตัวของเขาไม่ใช่หรือ  เขาหันมาทางยายแมวบ้าแล้วยิ้ม “มีอะไรให้กินบ้าง”  ไหนๆมาแล้ว ก็หาอะไรกินซะเลย ส่วนพี่น้องสองคนนั้นจะไปไหนก็ไป  เขาไม่สนใจด้วยว่าจะไปฟ้องพี่ชายสองหน้าหรือไม่  เขาออกปากไล่แวนกับวีราเนสอีกรอบหนึ่ง ทั้งสองคนออกไปแต่โดยดี เรื่องง่ายๆ แค่ไล่คนที่ไม่ถูกชะตาไปไกลๆ  &nbsp;  &nbsp;  หลังอาหารมื้อนั้น เรนิสกับเจนนี่ขอตัวกลับก่อน เขาไม่มีอะไรทำ คิดว่าจะกลับ แต่เขาเห็นคนๆหนึ่ง  &nbsp;  เธมม์..  ไม่ได้มากับเรนิส ไม่ไปกินอาหารที่ร้าน  ไม่อยากจะเชื่อ เท่าที่เขารู้จักนายนี่ ไม่เคยพลาดเรื่องอาหารแม้แต่ครั้งเดียว  เธมม์เดินเข้าร้านเครื่องประดับ  อยู่ดีๆ เขาก็เกิดความอยากรู้  เผื่อว่าเรื่องนี้น่าสนุก จะได้เอาไปเล่าให้ยายแมวบ้าฟัง  &nbsp;  เธมม์กำลังเลือกเครื่องประดับ จากกองเครื่องประดับหลายๆชิ้น ดูพิถีพิถันกับการเลือกมาก จนไม่สนใจว่าเขามายืนอยู่ข้างๆ  แต่พนักงานของร้านกลับสังเกตเห็นเขาก่อน และดูเหมือนเจ้าของร้านจะรู้สถานะของเขาโดยทันที อาจจะเป็นเพราะว่าแม่เคยสั่งเครื่องประดับร้านนี้กระมั้ง  &nbsp;  “ฝ่าบาท” เจ้าของร้านทำความเคารพเขา ตามด้วยพนักงานที่รู้สึกตัว เธมม์จึงหันมา  “ฝ่าบาท” เธมม์ทำหน้าตกใจ แต่ต่อมาตั้งสติได้ โค้งให้เขา สีหน้าดูกระอักกระอ่วน  “นายมาซื้ออะไร” เขาถาม  “ของขวัญปีใหม่ ฝ่าบาท”  “ซื้อให้ใคร” เขาถามต่อด้วยเสียงเย็นชา อย่าบอกนะว่าซื้อให้ยายแมว  &nbsp;  &nbsp;  ใบหน้าของเธมม์แดงก่ำน่าจะเพราะความอาย นายนี่รู้จักอายด้วยหรือไง  “ถ้าไม่บอก ฉันจะเล่าให้เรนิสฟัง”  เธมม์คิดอยู่ครู่หนึ่ง แล้วตัดสินใจกระซิบข้างหูเขา  &nbsp;  &nbsp;  &nbsp;  ไม่น่าเชื่อ นายเธมม์...ทำให้เขาประหลาดใจอีกครั้ง เขาใช้สายตาประเมินดูเธมม์  ผู้หญิงคนนั้นจัดว่าเป็นหญิงงามเลยทีเดียว เขาไม่เคยคิดมาก่อนว่าเธมม์จะมีรสนิยมชื่นชอบหญิงงาม  เอาเถิด ทุกคนย่อมมีสิทธิ์จะชอบใครก็ได้ ไม่ว่าจะเหมาะสมหรือไม่เหมาะสมไม่ใช่หรือ  มนุษย์บางทีเหมือนจะเลือกคู่ตามความเหมาะสม แต่ความชอบกำหนดไม่ได้ มันเกิดขึ้นเองตามความพอใจ  เขาจะว่าใครได้ เขายังชอบคู่หมั้นของพี่ชายเลย ทั้งๆที่โดยหลักการของมนุษย์ไม่น่าจะเป็นเรื่องเหมาะสม  เขาถอนหายใจ เพราะมนุษย์ชอบทำให้อะไรๆมันซับซ้อน  “แล้วนายเลือกชิ้นไหน” ไหนๆก็มาแล้ว เขาอยากดูเหมือนกันว่าปกติผู้ชายซื้ออะไรให้ผู้หญิง  “หม่อมฉันกำลังเลือกระหว่าง 2 ชิ้นนี้ เลือกอยู่นานแล้ว”  ชิ้นหนึ่งเป็นสร้อยข้อมือทองคำขาว ประดับพลอยสีเขียวอมฟ้า อีกชิ้นเป็นต่างหูเพชรระย้า เป็นรูปหยดน้ำ  “ถ้าเลือกไม่ได้ นายก็ซื้อไปให้หมดสิ” สำหรับเขาแล้ว ดูธรรมดาทั้งคู่ เพชรพลอยสำหรับเขา เขาไม่เคยรู้สึกชื่นชอบอยู่แล้ว  แต่เหมือนมนุษย์ทั่วไปจะชอบ ขนาดยายแมวบ้ายังชอบเลย พวกหินพวกนี้  &nbsp;  &nbsp;  เจ้าของร้านนำเสนอสินค้าให้เขา เขากวาดตามองผ่านๆ ที่จริงเขาตั้งใจมาดูว่านายเธมม์มาทำอะไร ไม่ได้จะมาซื้อของ  “ฝ่าบาท ทรงจะเลือกของขวัญปีใหม่ให้พระราชินีหรือพะยะค่ะ ทางร้านเรามีสินค้าหลายรายการ”  เมื่อเอามาให้ดู เขานั่งดูเล่นๆก็ได้  เขาเดินไปนั่งที่เก้าอี้รับรอง “ลองเอามาให้ดูสิ”  หาของขวัญให้แม่สักชิ้นก็ดีเหมือนกัน..  &nbsp;  &nbsp;  &nbsp;  &nbsp;  จอมมารมองดูกล่องของขวัญที่ได้จากยายแมวบ้า เป็นกล่องไม้โบราณ  ยายนี่เอาของอะไรมาให้เขาเนี่ย  เขารู้มานานแล้วว่าจมูกกับหูเขาดีกว่าปกติ เรื่องนี้เขาไม่เคยบอกใคร กลัวคนอื่นจะหาว่าเขาเหมือนสุนัข  จริงๆมันไม่น่าจะเป็นเรื่องเสียหายที่เหมือนสุนัข แต่เหมือนกับผู้คนต่างโกรธยามฝ่ายตรงข้ามกล่าวหาด่าทอว่าเป็นสุนัข  &nbsp;  เขายังไม่เข้าใจ การเป็นสุนัขผิดตรงไหน เหตุใดต้องใช้เป็นคำด่า  คำว่าแมวกับสุนัข ไม่เห็นต่างกัน เหตุใดการเรียกคนว่าแมว จึงไม่จัดเป็นคำด่า แต่สุนัขนั้นใช่  มนุษย์ไม่มีมาตรฐานที่แน่นอน เขายังต้องปรับความเข้าใจอีกมาก  &nbsp;  &nbsp;  &nbsp;  แต่เอาเถิด&nbsp; เขาก้มลงมองดูของขวัญโดยไม่เอามือจับ  กลิ่นอายของเผ่าสวรรค์คละคลุ้งไปหมด หรือว่ายายนั่นเจตนากลั่นแกล้งเขา เขาไม่ได้นิยมเผ่าสวรรค์เท่าไรนัก เอาว่าเมื่อก่อนตอนเป็นราชาปีศาจเคยท้าสู้กันเป็นช่วงๆตามประสาพวกอยู่นานเหมือนกัน ที่แน่ๆ เขาไม่ชอบกลิ่น  ของจากเผ่าสวรรค์ เอามาให้เขาเป็นของขวัญงั้นหรือ  &nbsp;  ถ้าเขาเอามือจับ กลิ่นของเผ่าสวรรค์จะติดมือเขาขึ้นมารึเปล่า  แต่ถ้าไม่จับแล้วจะเปิดออกดูได้อย่างไร  แล้วถ้าเปิดมา ละอองกลิ่นของเผ่าสวรรค์ฟุ้งกระจายใส่เขาล่ะ เขาอาจจะต้องแสบจมูกไปเป็นสัปดาห์เลยทีเดียว  เขาไม่ชอบไปที่วิหาร เหตุผลง่ายๆ ของวิเศษจากเผ่าสวรรค์อยู่ในนั้นหลายชิ้น มันมีกลิ่นที่เขาไม่ชอบ เวลากลับมาเขามันจะแสบจมูกเหมือนเป็นหวัด  &nbsp;  เขาตัดสินใจเรียกมหาดเล็กเข้ามาเปิดกล่องให้ โดยที่เขาขยับหลบไปไกลเกือบ 5 เมตร  “ฝ่าบาท กระหม่อมยังไม่มีบุตร” มหาดเล็กคนนั้นพูดอ้อมแอ้มดูน่าสงสาร  “นายเคยบอกฉันว่านายนิยมบุรุษแล้วจะมีบุตรได้อย่างไร แล้วมันเกี่ยวอะไรกับการเปิดกล่อง” เขาถามอย่างงุนงง  “กระหม่อมแค่อยากทูลฝ่าบาทว่า หากในกล่องเป็นวัตถุระเบิด กระหม่อมยังไม่มีทายาทเลย ดังนั้นสมควรหาผู้อื่นมาเปิดแทน”  จอมมาร “...”  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;   “แต่ถ้านายนิยมบุรุษ จะยังไงก็ไม่มีบุตร ยังไงก็ไม่ต่างกัน” เขาแย้ง  “ถึงกระหม่อมจะนิยมบุรุษก็ยังอาจมีบุตรได้”  จอมมาร “...”  &nbsp;  ตรรกะครั้งนี้เขาไม่เข้าใจอีกแล้ว โลกมนุษย์เหตุใดช่างสับสนวุ่นวายเช่นนี้  &nbsp;  &nbsp;  เขาโบกมือ “งั้นไปตามใครก็ได้มาเปิด แต่กล่องนี้ไม่ได้มีระเบิด ทำไมต้องกลัวด้วย”  มหาดเล็กทำหน้างุนงงอย่างหนัก “ฝ่าบาท หากไม่มีระเบิด เหตุใดพระองค์ขยับไปไกลปานนั้น”  “กล่องมันมีกลิ่นที่ฉันไม่ค่อยชอบ” เขาตอบ  มหาดเล็กของเขาหยิบกล่องมาดม “หรือมีผู้ประสงค์จะวางยาพิษฝ่าบาท ใช้พิษชนิดกลิ่น” ก่อนที่นายนั่นจะผงะออกไป ไม่เข้าใจ หากกลัวว่าจะเป็นยาพิษ ทำไมถึงดม ถ้ามียาพิษจริง ไม่ตายไปแล้วหรือไง  “หากสูดดมเข้าไปเป็นอันตรายหรือไม่ ฝ่าบาท” อันตรายหรือไม่ นายนั่นก็สูดเข้าไปแล้วนี่ ยังจะมาถามเขาอีก  &nbsp;  &nbsp;  “เหลวไหล เปิดๆได้แล้ว อย่าพูดมาก” เขาตัดบทด้วยความรำคาญ เขาแค่ไม่ชอบกลิ่นเผ่าสวรรค์แค่นั้น เกี่ยวอะไรกับยาพิษด้วย  &nbsp;  มหาดเล็กเปิดกล่องด้วยสีหน้ารังเกียจ มือข้างนึงเปิด ส่วนอีกข้างบีบจมูกตัวเองไว้  ลีลาจะเยอะเกินไปไหม กลิ่นนี้นอกจากเขาแล้ว เขาไม่คิดว่ามีใครได้กลิ่นอีก  เขาคิดว่าเขาควรจะบอกแม่ขอเปลี่ยนมหาดเล็กผู้นี้ได้แล้ว เหมือนจะไม่ปกตินัก  แต่หากเปลี่ยนคนใหม่มาจะแปลกประหลาดเหมือนกันหรือไม่  คนรอบกายแม่ ล้วนแต่แปลก ไม่ว่าจะเป็นบรรดานางกำนัลคนสนิทชอบนินทา และมหาดเล็กนิยมบุรุษ  แต่ไม่มีใครแปลกเท่ามหาดเล็กส่วนตัวเขาคนนี้แน่นอน  &nbsp;  &nbsp;  &nbsp;  ที่จริงจะว่าไปกล่องนี้น่าจะเป็นของโบราณหลายร้อยปี แถมน่าจะมีของวิเศษบางอย่างบรรจุอยู่มาก่อน หากผู้ที่บรรจุของไว้ภายในมาเห็นว่ากล่องใส่ของวิเศษถูกรังเกียจถึงเพียงนี้ จะทดท้อใจบ้างไหมหนอ  &nbsp;  ภายในกล่อง บรรจุคริสตัลรูปปีศาจตัวเล็กๆ แถมยังมีถึง 4 เขา  ยายแมวบ้า ยายแมวไม่ปกติ ยายแมววิปลาส เขาไม่รู้จะใช้คำบรรยายอย่างไรกับยายแมว   ยายนี่ไม่ปกติอย่างแท้จริง ถึงกับใช้กล่องที่เต็มไปด้วยกลิ่นอายของสวรรค์บรรจุตุ๊กตารูปปีศาจ...ที่มี 4 เขา  เหนือคำบรรยาย  &nbsp;  กลิ่นอายของเผ่าสวรรค์ยังคงเข้มข้นไม่น้อยภายในกล่อง ถีงแม้ว่าจะไม่มีพลังเวทย์ใดๆเหลือแล้ว บ่งบอกว่ากล่องใบนี้เคยมีสิ่งที่มีพลังเวทย์ของเผ่าสวรรค์ที่สูงส่งบรรจุอยู่มาก่อน  มหาดเล็กใช้มือลูบคลำ “ฝ่าบาท มีกลไล ภายในจะมีอาวุธลับหรือไม่”   ตัวเองคิดว่าอาจจะมีอาวุธลับ แต่มือดันกดกลไกนั้น ฐานกล่องเปิดออก  ถ้ามีอาวุธลับจริง เจ้ามหาดเล็กผู้นี้คงตายไปแล้ว ใช้ไม่ได้ที่สุด  เขาตัดสินใจได้แล้ว พรุ่งนี้เขาจะเปลี่ยนมหาดเล็กประจำตัว...เอาไว้ไม่ได้แล้ว  &nbsp;  &nbsp;  &nbsp;  &nbsp;  ใต้ฐานกล่อง มีกระดาษแผ่นหนึ่งวางอยู่ มหาดเล็กผู้นั้นส่งให้เขา  โชคดีทั้งตุ๊กตาคริสตัลและกระดาษไม่ได้รับกลิ่นอายจากกล่อง น่าจะเป็นเพราะเอามาใส่ไว้ไม่นานนี้ ไม่งั้นเขาคงแสบจมูกเวลาหยิบมาดูใกล้ๆ  &nbsp;  เขาคลี่ออกดูก่อนจะอดหัวเราะออกมาไม่ได้  &nbsp;  &nbsp;  ยายแมวบ้าช่างบ้าได้ถึงเพียงนี้ กลไกลับภายในกล่องกับเอาไปใส่กระดาษวาดรูปล้อเลียน แถมวาดเป็นปีศาจ   ข้อความข้างใต้เขียนว่า “นายปีศาจโง่”  &nbsp;  หากเจ้าของกล่องดั้งเดิมมาเห็นคงร่ำไห้ด้วยความช้ำใจ  แต่หากเจ้าของกล่องใบนี้เป็นมนุษย์ ป่านนี้คงตายไปหลายร้อยปีแล้ว  จะเอาอะไรกับยายนั่น ขนาดหนังสือศักดิ์สิทธิ์ของราชวงศ์ ยังเอาลงไปนั่งอ่านกับพื้นได้เลย  ยายแมวบ้าว่าเขาโง่อีกแล้ว ผู้หญิงด่า แปลว่าผู้หญิงรักจริงไหม  เขาหันไปถามมหาดเล็กที่ยืนสังเกตอยู่   “มีคนบอกฉันว่าผู้หญิงด่า แปลว่าผู้หญิงรัก จริงรึเปล่า” เขาถามถูกคนไหมเนี่ย นายนี่จะได้เรื่องได้ราวหรือไม่  “ฝ่าบาท หม่อมฉันก็ไม่ทราบเหมือนกัน แต่ว่าแม่ของหม่อมฉันเรียกพ่อของหม่อมฉันว่า ตาแก่หน้าโง่ ส่วนพ่อก็เรียกแม่ว่า ยายแก่แร้งทึ้ง”  &nbsp;  คู่สามีภรรยาควรเรียกกันแบบนั้นงั้นหรือ มหาดเล็กคนนี้เชื่อถือได้ไหม แต่พูดมาดูมีหลักการ มีตัวอย่างอ้างอิง&nbsp;เขาจะยังไม่ไล่ไปละกัน เก็บเอาไว้ก่อนเผื่อมีประโยชน์  คำว่า “แร้งทึ้ง” แปลว่าอะไร ถ้าเขาเรียกยายแมวแบบนั้นจะดีไหม ยายแมวบ้าแร้งทึ้ง...ไม่น่าจะดี เขาไม่ควรใช้คำที่ไม่รู้ความหมาย ควรไปหาข้อมูลมาก่อน หรือเขาควรถามไปตรงๆว่าเธอชอบให้เรียกแบบนั้นไหมถ้ามีโอกาส ถามไปตรงๆดีกว่าว่าเขาเรียกเธอว่า "ยายแมวบ้าแร้งทึ้ง" ได้ไหม  &nbsp;  &nbsp;  &nbsp;  ในเมื่อเป็นของขวัญจากยายแมวบ้า เขาจะเก็บไว้แล้วกัน เขาสั่งให้มหาดเล็กนำกล่องไปวางบนชั้นวางของที่สูงๆ กลิ่นอายของมันจะได้ไม่มารบกวนเขา แต่ให้มองเห็นได้  ส่วนตุ๊กตาคริสตัลนั้นวางไว้บนโต๊ะพร้อมกับกระดาษรูปวาด..ปีศาจ  &nbsp;  &nbsp;  &nbsp;  งานปีใหม่ปีนี้จัดไม่หรูหราเช่นเคย หลายปีมาแล้วที่ไม่มีงานหรูหรา แม่กลับไปนานแล้ว เขาเบื่อหน่ายเป็นปกติ ก่อนจะเดินออกมาก่อน  ปีที่แล้วเขาเคยเจอยายแมวบ้าตรงสระบัว  และปีนี้ ยายนั่นก็อยู่ตรงนั้น เพียงแต่ไม่ได้นั่งจ้องดอกบัวเหมือนปีที่แล้ว  &nbsp;  เขาไม่ได้ออกมาเดินเล่น เขารู้ตั้งแต่ไม่เห็นเธอในงานเลี้ยงแล้ว ว่าเธอจะออกไปที่ไหน  &nbsp;  “ฉันมาสูดอากาศ เดี๋ยวจะกลับเข้าไปแล้ว” ยายแมวบ้าเปิดปากพูดโดยไม่หันกลับมามองด้วยซ้ำว่าใครมา เหมือนจะรู้ว่าเป็นเขา  “กลับไปใส่หน้ากากใหม่ อดีตคู่หมั้นนายจ้องจะเหน็บแนมฉันอยู่เรื่อยๆ บางทีฉันก็เบื่อเหมือนกัน”  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; “อือ ถ้าปล่อยจมน้ำไปตั้งแต่ตอนเด็กๆซะก็หมดเรื่องแล้ว” เขาพูดเรียบๆ  ยายแมวบ้าหัวเราะ “เดี๋ยวนี้นายพูดเล่นบ่อยนะ รู้จักมีอารมณ์ขันเหมือนคนอื่นแล้ว”  เขาไม่ได้พูดเล่น เขาหมายความอย่างนั้นจริงๆ ทำไมยายนั่นชอบคิดว่าเขาพูดเล่นอยู่เรื่อย  &nbsp;  &nbsp;  “นายชอบของขวัญไหม” สายตามองดูเขาอย่างคาดหวัง  เขาอยากจะถอนหายใจ เขาควรตอบความจริงหรือโกหกแบบที่พวกมนุษย์ชอบฟัง  “อือ ก็ดี” เขาพูดสั้นๆ เขาไม่ควรจะพูดคำว่ามันเหม็นจนแสบจมูกใช่ไหม...เดี๋ยวยายแมวจะโกรธ  เขาเริ่มเรียนรู้แล้วเหมือนกัน บางครั้งมนุษย์ดูจะรับความจริงไม่ได้  “นายชอบใช่ไหม นายรู้ไหมว่ากล่องนั้นเป็นที่เก็บดวงจิตแห่งสวรรค์ก่อนที่มิคาเอลจะรับพลังนั้นไป ของโบราณอายุหลายร้อยปีเชียวนะ” ยายแมวบ้าเหมือนภูมิใจกับมันนักหนา  “พี่ชายนายตามหามาระยะหนึ่งแล้ว เพียงแต่ผลึกในกล่องใช้สร้างดวงจิตแห่งสวรรค์ไม่มีเหลือแล้ว เหลือแต่กล่องเปล่า” ยายแมวบ้าเสริมไปอีก  มิน่าละ กลิ่นของเผ่าสวรรค์กระจายออกมาจากกล่องทีเดียว ถึงจะไม่ฉุนจัดเป็นแค่กลิ่นอายอ่อนๆ แต่สำหรับเขา มันระคายจมูกมาก  ใช่แล้ว เหมือนกับกลิ่นที่เขารู้สึกได้เวลาเข้าใกล้มิคาเอล  &nbsp;  “ฉันว่าจะกลับเข้าไปในงานละ เดี๋ยวจะมีคนออกมาตามหากันซะก่อน”  “เดี๋ยวก่อน” เขารั้งข้อมือเธอไว้ “ฉันมีอะไรอยากให้เธอ”   “เอ๋ จานทองคำของนายฉันได้รับแล้วนะ ถูกใจมาก แต่จะถูกใจมากกว่านี้อีกถ้าเพชรเยอะกว่านี้”  ยายแมวงก เขาไม่รู้จะใช้คำอะไรบรรยายผู้หญิงคนนี้ดี  &nbsp;  &nbsp;  “หันหลังไปก่อน” เขาพูดเสียงเรียบๆ “แล้วก็หยุดพูดด้วย”  หยุดพูด จะได้ไม่พูดอะไรที่ทำให้เสียบรรยากาศ  เขาสวมสร้อยคอเส้นหนึ่งให้เธอจากด้านหลัง สร้อยทองคำขาวประดับจี้พลอยสีม่วงขนาดไม่ใหญ่นัก   เป็นครั้งแรกที่เขาให้เครื่องประดับผู้หญิง ตอนเห็นครั้งแรก เขารู้สึกว่าสีของพลอยเม็ดนี้เหมือนดวงตาของเธอ  ไม่ใช่ของแพงอะไรมากมายสำหรับเขา ถูกกว่าจานทองคำที่สั่งทำอีก และคงเทียบไม่ได้กับเครื่องประดับที่พี่ชายสองหน้าเคยส่งให้เรนิส  ของชิ้นนี้เขามองเห็นหลังจากเลือกซื้อสร้อยเพชรเส้นนึงให้แม่กำลังจะออกจากร้าน เขาเดินผ่านตู้สินค้า แค่มองผ่านต้องกลับมามองอีกรอบเพราะมันสะดุดตา  ไม่ใช่ของที่ร้านมานำเสนอ อาจจะเพราะมันดูธรรมดาเกินไป หรือไม่ได้เป็นสินค้าราคาแพง แต่เขารู้สึกว่ามันถูกใจ  &nbsp;  ยายแมวเอื้อมมือมาจับที่จี้พลอย เธอหันหน้ากลับมามองเขาด้วยความงุนงง  “นายให้ฉันงั้นหรือ”  “อือ ฉันว่ามันดูเหมาะกับเธอดี”  “ขอบคุณ” รอยยิ้มแบบนั้นของยายแมวอีกแล้ว  บอกหลายครั้งแล้วว่าอย่ายิ้มแบบนี้...  เขาถอนหายใจ  มิน่าล่ะ เขาเข้าใจแล้ว พวกผู้ชายถึงชอบซื้อเครื่องประดับให้ผู้หญิง  

 </div> 
