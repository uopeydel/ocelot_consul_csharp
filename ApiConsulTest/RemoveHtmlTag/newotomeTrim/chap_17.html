 <div style="word-wrap: normal;width:90%;">
			
				
    &nbsp;  เทศกาลปีใหม่ จะมีอะไรนอกจากงานเลี้ยงและการแลกของขวัญกัน ฉันให้เธอ เธอให้ฉัน  &nbsp;  นายปีศาจให้จานทองคำเธอ 4 ใบ ใหญ่จนไม่รู้จะว่าอย่างไรดี เส้นผ่านศูนย์กลางประมาณครึ่งเมตร เรียกว่าถาดเห็นจะดีกว่า  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ไม่รู้ว่าเขาประชดเธอรึเปล่า  นายปีศาจไม่น่าจะประชดเป็น ตรรกะประหลาดของเขามักถือเป็นจริงจัง แต่ไม่เป็นไร เธอไม่ถือสาถ้าเขาจะประชด จะเอาจานทองคำใหญ่เท่าร่มก็ได้ถ้าเขาจะให้ ถ้าให้ดีเพชรมากกว่านี้จะดีมาก   หรือเธอควรบอกให้เขาเพิ่มเพชรดีล่ะ เขาจะว่าเธองกไหม  ที่จริงเขาก็ชอบว่าเธออยู่แล้ว ไม่ว่าจะโง่ ไม่ว่าจะงก ไหนๆก็ว่าเธอแล้ว ขอเพิ่มเพชรละกัน...  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;   &nbsp;  งานปีใหม่ในพระราชวัง เดิมๆ ไม่มีอะไร เต้นรำ อาหาร แล้วก็คุยกับคนนั้นคนนี้ งานใส่หน้ากากทักทายกันด้วยรอยยิ้ม  ท่านพ่อท่านแม่เธอหายไปจากงานอีกแล้ว...  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; เธมม์ขลุกกับซุ้มอาหารเหมือนเดิม เมื่อไหร่นายนี่จะลดน้ำหนักเสียที ดูท่าจะยาก แต่ยังดี พลังเวทย์ของเธมม์พัฒนาจนขึ้นระดับกลางได้แล้ว อีกไม่นานน่าจะสร้างสัตว์เวทย์ได้ อย่างน้อยตระกูลเทรลิสดูจะมีความหวังกับเธมม์บ้าง แม้จะน้อยนิด  ไม่รู้ว่าสัตว์เวทย์ของเธมม์จะเป็นตัวอะไร  &nbsp;  &nbsp;  เบลล่าไม่ยอมเข้าเมืองหลวงก่อนเปิดเทอม ให้เหตุผลว่า ไม่อยากเห็นหน้าแวน ครอบครัวเธอไม่มีใครอยากฝืนใจเธอ   ส่วนแวนตัวต้นเหตุ เริงร่ากับบรรดาสาวๆในงานเลี้ยง ไม่ว่าจะจูดิธ หรืออารียา แล้วลูกสาวขุนนางอีกหลายคน รุมล้อมราวกับดาวเคราะห์หมุนรอบพระอาทิตย์  วีราเนสอยู่ในงานไม่นานนัก กลับไปก่อน คาดว่าคงทนสายตาผู้คนนินทาไม่ได้  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; คู่หมั้นหนุ่มรูปงามของเธอดูเอาใจเธอไม่น้อย เขาพยายามชักชวนเธอชิมอาหารนั่นนี่ตลอดเวลา ที่จริงโดยรวมเขาก็ดีกับเธออยู่   ถามว่ารู้สึกยังไงกับเขา ไม่นับเรื่องเขาเป็นรูทหายนะแล้ววางแผนกำจัดเธอ เธอไม่ได้ชอบเขาแต่ก็ไม่ได้เกลียด แค่เธอรำคาญผู้หญิงรอบตัวเขาที่มักจะมาหาเรื่องเธอ เธอขี้เกียจหาเรื่องใส่ตัวเอง  เธอขอตัวออกมาสูดอากาศข้างนอก บอกซีริลว่าอีกพักนึงเธอจะกลับเข้ามา เขาทำท่าจะตามออกมาด้วย เขาให้เหตุผลว่าหลายปีมานี้เธอไม่เคยอยู่จนเลิกงานแลย  “ถ้าสักพักหม่อมฉันไม่กลับมา ค่อยให้คนมาตามแล้วกันเพคะ”  เธอเบื่อ แค่อยากออกไปอยู่เงียบๆสักพัก  &nbsp;  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ไม่รู้อะไรดลใจให้เธอเดินมาที่สระบัวสระเดิน และเช่นเดิม นายปีศาจก็บังเอิญแวะมาเหมือนกัน ที่จริงเธอกับเขาก็มีอะไรคล้ายๆกัน คือไม่ชอบงานสังคม  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; แต่เธอคิดว่าเธอมีมารยาทมากกว่า(??) อย่างน้อยก็ไม่ตามใจตัวเองเหมือนนายปีศาจ ที่บทอยากจะทำก็ทำ ไม่อยากก็ไม่ทำ  &nbsp;  ปีนี้แปลกกว่านั้น เขาให้เครื่องประดับเธอ เขาสวมสร้อยคอห้อยจี้พลอยสีม่วงให้เธอ  นายปีศาจดูแปลกไปจริงๆ เขาดูนุ่มนวลกว่าปกติ   หรือว่าเขาคิดอะไรเป็นพิเศษกับเธอรึเปล่า...แบบนี้เรียกว่า อ่อยใช่ไหม  บางครั้งเหมือนใช่ บางครั้งเหมือนไม่ใช่   ถ้าใช่ทำไมเขาชอบว่าเธอโง่  คำก็โง่ สองคำก็โง่ ปกติคนชอบกันไม่ควรจะว่ากันแบบนี้ไม่ใช่หรือไง  &nbsp;  แต่เอาเป็นว่าของขวัญชิ้นนี้เธอชอบก็แล้วกัน มันให้ความรู้สึกเป็นของขวัญจริงๆ มากกว่าชิ้นอื่นที่เธอเคยได้รับมา...  &nbsp;  &nbsp;  เรนิสกลับไปที่งานอีกครั้ง เสียงเพลงจากนักดนตรีบรรเลงเป็นเพลงเบาๆ  เธอใช้มือแตะจี้พลอยชิ้นนั้น มันให้ความรู้สึกดีไม่น้อยเลย  เธอซ่อนมันเข้าไปใต้คอเสื้อ หากใครเห็นเข้าอาจจะมีคำถามเพราะตอนเข้างานเธอไม่ได้ใส่สร้อยคอ  &nbsp;  ดิอานส์กับคู่หมั้นหมาดๆเดินมาทักเรนิส เรนิสมองไปรอบๆ เฌอร์ไม่ได้มางานนี้ด้วย   “ฉันจะแต่งงานต้นฤดูใบไม้ผลิ จะเชิญเธอมาร่วมงาน ต้องมาให้ได้นะ”   ต้องไปอยู่แล้ว เพื่อนแต่งงานทั้งที แถมขายของได้มากมาย  งานของดิอานส์ น่าจะยิ่งใหญ่และหรูหรายิ่งกว่าตอนเดลีน่าแต่งงานเสียอีก  &nbsp;  &nbsp;  เรนิสสังเกตเห็นอเล็กซิส ยืนคุยกับเธโอ เพื่อนร่วมรุ่น น่าแปลก สองคนนี้สนิทกันขนาดนี้ตั้งแต่เมื่อไหร่ ที่จริงเธอเห็นอยู่ด้วยกันที่โรงเรียนบ่อย แต่ไม่คิดว่าจะมางานเลี้ยงด้วยกัน เธโอเหมือนจะเป็นลูกขุนนางผู้ใหญ่สักคน ไม่แปลกที่จะอยู่แถวนี้ แต่อเล็กซิสทำไมได้รับเชิญ หรือว่าซีริลจะรู้เรื่องของอเล็กซิสแล้ว และเขาทำงานให้ซีริล  นายนี่ ไว้ใจไม่ได้จริงๆ นายงูพิษ  &nbsp;  &nbsp;  มีคนมาแตะข้อศอกเธอเบาๆ เรนิสสะดุ้งก่อนหันกลับไป  “คิดอะไรอยู่” รอยยิ้มของซีริลดูนุ่มนวลเหมือนเคย  “อเล็กซิส มาอยู่ที่นี่ได้ยังไงเพคะ” เรนิสถามเขา  ซีริลขมวดคิ้วเล็กน้อยก่อนจะคลายออก “ไม่เห็นมีอะไรน่าสนใจ ก็แค่แขกคนหนึ่ง เธออย่าสนใจเลย”  ตัดบทงั้นหรือ? เขามีเรื่องอะไรปิดบัง เขาให้อเล็กซิสทำอะไรให้สักอย่าง หวังว่ามันจะไม่เกี่ยวกับเธอหรือเจนนี่ เธอต้องระวังนายนี่ไว้บ้าง  “งานใกล้เลิกแล้ว ฉันจะมาชวนเธอไปดูพลุที่ระเบียง” เขาจูงเธอออกมา  &nbsp;  พลุปีใหม่ปีนี้ที่จริงไม่ต่างจากปีที่แล้ว อาจจะเป็นเพราะตำแหน่งที่ยืนตรงระเบียงไม่เหมือนกับยืนที่หอคอยทำให้เรนิสรู้สึกว่าบรรยากาศมันแตกต่างกัน ยามที่มองจากจุดนี้บรรยากาศดูคึกคัก มีแสงสี เสียงพูดคุยของผู้คนและเสียงหัวเราะได้ยินเป็นระยะๆ  “ปกติเชื่อว่าถ้าขอพรวันปีใหม่จะสมปรารถนา” เสียงของซีริลทุ้มนุ่มน่าฟัง  เธอขอให้เธอพ้นจากรูทหายนะอยู่ทุกปี ไม่รู้ว่าปีหน้าตอนจบเกมเธอจะได้สิ่งที่ต้องการรึเปล่า แต่จากวิธีการหนีที่เตรียมมานับร้อยวิธี ถ้ารูทหายนะจะเล่นงานเธอจริงๆเธอมีวิธีตั้งรับและหนีเยอะไปหมด ต้องได้ผลสักวิธีอยู่ดี  ปีนี้เธอขออย่างอื่นบ้างดีกว่า  “เรนิสเธอขออะไร” เสียงของรูทหายนะหลักของเธอดังขึ้นใกล้ๆ  “หม่อมฉันขอให้ท่านพ่อท่านแม่มีน้องให้อีกสักคน” หากว่าเธอหนีไปจริงๆ ถ้ามีทายาทจริงๆอีกคนก็คงดี เธมม์ดูจะหวังพึ่งพาได้ไม่มาก  ซีริลมองหน้าเธออย่างงุนงงก่อนที่เขาจะหัวเราะ “เป็นคำขอที่แปลกจริงๆ”  “น่าเสียดาย” เขายังคงหัวเราะต่อ แววตาเขาเป็นประกายด้วยความขบขัน “เรื่องนี้ฉันช่วยให้เธอสมหวังไม่ได้จริงๆ”  พระเจ้า...ซีริลพูดล้อเล่นแบบนี้เป็นด้วย...  เรนิสอดหัวเราะไม่ได้  ซีริลยิ้มให้เธอพร้อมกับยื่นมือมาลูกศีรษะ “เธอหัวเราะแบบนี้น่ารักดี มันดูเป็นธรรมชาติกว่าท่าทางปกติ”  เขาบอกว่าทุกทีเธอไม่เป็นธรรมชาติ แต่เขาลืมไปรึเปล่าว่าเขาเองแทบไม่เคยเป็นตัวของเขาจริงๆด้วยซ้ำ เขาก็ไม่เป็นธรรมชาติเหมือนกัน  เรนิสยิ้มตอบเขา บางทีเธอก็อดเห็นใจเขาไม่ได้ ชีวิตเขาดูซับซ้อนเกินไป ไม่ก็เขาทำตัวให้ซับซ้อนเกินไป คนเข้าถึงได้ยาก  &nbsp;  &nbsp;  &nbsp;  เปิดเทอมใหม่ ตอนแรกมีข่าวว่านายน้อยตระกูลพาร์กเกอร์จะย้ายมาเรียนที่โรงเรียนเวทย์ฟานเซียส์ ทางโรงเรียนแจ้งว่าสามารถรับได้เนื่องจากในรุ่นมีเด็กลาออกไปคนหนึ่ง ที่จริงเรียกว่าถูกบีบออกน่าจะดีกว่า  แต่สุดท้าย นายพาร์กเกอร์นั่นไม่ได้มา  เหตุผลงั้นหรือ เจ้าหญิงแอริลคนสวยประกาศว่าถ้านายพาร์กเกอร์ย้ายมาจะไม่รับรองความปลอดภัยของนายพาร์กเกอร์ รวมถึงเด็กคนอื่นในโรงเรียน ทำให้ทางราชวงศ์อีสเทร่าซึ่งกลัวว่าปัญหานี้จะบานปลายเป็นสงครามระหว่างอาณาจักร บีบไม่ให้นายพาร์กเกอร์อะไรนั่น ย้ายโรงเรียน  เรนิสมีความเห็นว่าไม่ย้ายคงจะดีกว่า อย่างน้อยหากนายพาร์กเกอร์นั่นทรมานด้วยความคิดถึงแอริล ก็ยังดีกว่าทำให้เพื่อนร่วมรุ่นเสี่ยงต่อการโดนวางระเบิดหอพัก  หากนายนั่นย้ายมาจริง เธอจะทำการขนของกลับไปไว้ที่บ้านและย้ายตัวเองมานอนหอพักนักเรียนทุนของเจนนี่ เพราะคาดว่านายพาร์กเกอร์คงอยู่หอพักพิเศษ ห้องพักเธอที่อยู่ในเขตหอพักพิเศษอาจโดนลูกหลงได้  เรื่องหลบภัยและหนีเอาตัวรอดให้ถามเธอได้ เธอชำนาญที่สุด...  สกิลเสือชีต้าร์ที่เรียนมาจากเธมม์ เธอก็ชำนาญเช่นกัน  แน่ละ คิดวิธีหนีรูทหายนะมาตั้งกี่ปี...  &nbsp;  &nbsp;  ในฐานะรุ่นพี่ปีสุดท้าย รุ่นของเธอต้องเลือกประธานนักเรียน  เป็นธรรมดา นางเอกเกมอย่างเจนนี่ได้รับคะแนนเสียงท่วมท้น ท่ามกลางความเจ็บช้ำใจของวีราเนส  รุ่นของเธอเมื่อเทียบกับปีที่แล้ว ชายหนุ่มหน้าตาดีน้อยกว่าอย่างชัดเจน ที่โดดเด่นเห็นจะมีแค่อเล็กซิสที่เป็นที่ชื่นชอบในหมู่รุ่นน้อง ในขณะที่ซิลบาสเตียนถึงแม้จะเป็นเจ้าชายที่ไร้พันธะหมั้นหมาย แต่นิสัยเย็นชาดูเย่อหยิ่งไม่สุงสิงกับใคร ประวัติอัดผู้หญิงทั้งในคาบเรียนและลานประลอง ประกอบกับหน้าตาสวยเกินไป ทำให้ไม่มีน้องๆสาวๆมาวอแว  ก็ดี.. เธอไม่ชอบให้รุ่นน้องสาวๆมาวุ่นวาย   &nbsp;  หลังเปิดเทอม เธมม์อัพสกิลแบบก้าวกระโดด นายนั่นสร้างสัตว์เวทย์ได้แล้ว ช่างเหมาะสมกับเธมม์อย่างยิ่ง สัตว์เวทย์ของเธมม์เป็นหมีแพนด้ายักษ์ น่ารักมาก  &nbsp;  สกิลของเจ้าหมีแพนด้างั้นหรือ  เรนิสกุมขมับด้วยความกลุ้มใจ   &nbsp;  มันมีธาตุไม้ และความสามารถหลักคือ เสกใบไผ่ขึ้นมาเคี้ยว เวลาเรียกมันออกมามันไม่ทำอะไรนอกจากเคี้ยวใบไผ่และนอน  &nbsp;  เรนิสคิดว่าเธอจะต้องเข้าวิหารบ่อยๆ สวดขอพรให้ท่านแม่มีน้องให้เธอจริงๆ  ดูท่าหนทางสู่การเป็นผู้นำตระกูลของเธมม์ช่างริบหรี่เหลือเกิน หรือหากเธมม์เป็นผู้นำตระกูลจริงๆ ตระกูลเทรลิสดูอนาคตช่างริบหรี่เช่นกัน...  &nbsp;  ส่วนวีราเนสดูเก็บตัวเช่นกัน เหมือนเจ้าหล่อนแอบอัพกิลเงียบๆ เวลาเจอกันถึงจะเก็บอาการอย่างไร สายตาประสงค์ร้ายยังพุ่งใส่เธอและเจนนี่  ไม่รู้วางแผนอะไรอยู่  เปิดเทอมได้ไม่นาน วีราเนสก็สร้างสัตว์เวทย์ได้ เป็นจิ้งจอกสีแดง น่ารักมาก บรรดานักเรียนหญิงต่างกรี๊ดกร๊าดกันเกรียวกราว  &nbsp;  เจนนี่พูดถึงเรื่องนี้แค่ว่า “เธอไม่เคยได้ยินหรือไง ในบางความเชื่อ จิ้งจอกเป็นตัวแทนของปีศาจนะ โดยเฉพาะนางปีศาจจิ้งจอก”  ฟังดูแล้วหมดกันเลย ความน่ารักของจิ้งจอกแดง...  แต่หากนายปีศาจได้ยิน เขาคงถามว่า เป็นปีศาจแล้วยังไง ไม่เห็นเสียหายอะไรเลย   &nbsp;  &nbsp;  เจนนี่มาค้างที่ห้องเธอเป็นพักๆ วันนี้ไม่รู้นึกยังไงรื้อค้นข้าวของเธอ   “สร้อยคอเธอเนี่ย ได้มาจากที่ไหน” ยายแสบหยิบของมาจากกล่องแล้วจ้องชนิดหน้าเธอตาไม่กระพริบ  “ทำไมถึงสงสัย” เรนิสสงสัยบ้าง ปกติยายนี่ไม่เคยถามที่มาของเครื่องประดับ ยกเว้นจะยืมอะไรไปใส่ แล้วกลัวว่าเป็นของที่ได้มากจากคนอื่น  “เธอใส่ติดกันมาหลายวันแล้ว ไม่ค่อยเห็นเธอใส่อะไรซ้ำๆในเมื่อเธอมีเครื่องประดับเยอะแยะ แถมมันก็ไม่ได้สวยอะไรมากมายเลย”  “นายปีศาจให้มาตอนปีใหม่”  “เขาชอบเธอหรือไง ตกลงไม่ได้เป็นเกย์ใช่ไหมเนี่ย แล้วเธอชอบเขารึเปล่า”  เรื่องนี้เรนิสแอบคิดอยู่เหมือนกัน ว่าเธอคิดไปเองไหม  เขาชอบเธอรึเปล่า บางทีเธอก็สงสัยเหมือนกัน การแสดงออกบางทีเหมือนเธอเป็นคนพิเศษ แต่เขาก็ชอบว่าเธอโง่  คนชอบกันเขาด่ากันแบบนี้รึเปล่า? &nbsp;มันใช่แล้วหรือ?  ความรู้สึกบอกไม่ถูกเหมือนกัน  “เราสนิทกัน” ตอบแบบกลางๆแบบนี้ดีไหม  เจนนี่ทำเสียงจุ๊จิ๊แบบหงุดหงิด “ตอบยังกับดาราให้สัมพาษณ์สื่อ”  &nbsp;  นายปีศาจดูใจดีเป็นพิเศษ แค่เธอบ่นว่าเธอต้องตัดชุดใหม่ใส่ไปงานแต่งงานของดิอานส์ เธอเสียดายเงิน อยู่ดีๆเขาก็ส่งหีบใส่เหรียญทองมาให้เธออีกร้อยเหรียญทองเป็นค่าชุด   “ยายแมวโง่ อะไรเธอจะงกได้ขนาดนั้น ขนาดตัดชุดยังเสียดายเงิน ฉันจ่ายให้ก็ได้”   ให้ความรู้สึกเหมือนพ่อบ้านจ่ายค่าเสื้อผ้าให้แม่บ้าน...  นับวันเธอยิ่งคิดเหลวไหล...  ถ้าไม่ติดว่าเขาด่าเธอว่าโง่ กับ งก หลังจากให้ของเธอ เธอคงคิดว่าเขาคิดจะจีบเธอด้วยหีบเหรียญทองแล้วล่ะ  &nbsp;  &nbsp;  แคว้นลูฟฟ์เตรียมจัดงานใหญ่ตอนต้นฤดูใบไม้ผลิ เรนิสตัดสินใจลาเรียนไปร่วมงานพร้อมกับเบลล่า ส่วนเจนนี่บอกว่าจะจดงานแทนพวกเธอ   เธมม์ทำในสิ่งที่น่าประหลาด เขาไม่ไปร่วมงานด้วยเหตุผลว่าต้องเร่งการเพิ่มพลังเวทย์ ไม่มีเวลาไปเที่ยว  นายนี่รู้จักรักดีตั้งแต่เมื่อไหร่กัน...  &nbsp;  &nbsp;  นายปีศาจไม่ได้ไป เขาไม่ใช่ผู้แทนพระองค์ แต่หากเขาอยากไปก็ไม่มีใครว่า  เหตุผลที่เขาไม่ไป สั้นมาก  “ฉันไม่ชอบเข้าวิหาร กลิ่นของเผ่าสวรรค์ทำให้แสบจมูก”  เรนิสเริ่มสงสัย ถ้าอีกหน่อยเขาแต่งงานจะทำอย่างไร พิธีต้องทำในวิหารไม่ใช่หรือไง หรือจะไปจัดในที่แปลกๆแทนวิหาร...  เป็นไปได้ทีเดียว สำหรับนายปีศาจตรรกะประหลาด  “แล้วอีกหน่อยเวลานายแต่งงานล่ะ นายจะทำยังไง ถ้าไม่แต่งงานในวิหาร”  นายปีศาจมีรอยยิ้มมุมปาก “ก็คงต้องทนเอาล่ะมั้ง”  “จะว่าไป เจ้าสาวนายคงน่าสงสารมาก”  “ทำไม” เขาขมวดคิ้วถาม  “เจ้าสาวที่สวยน้อยกว่าเจ้าบ่าว ยังไงก็น่าสงสาร แถมเจ้าบ่าวบ่นเหม็นวิหารตลอดงานพิธี” เธอจำได้ ฉากงานแต่งของซิลบาสเตียน เจ้าบ่าวสวยมาก แล้วมันยากมากที่จะหาใครสวยกว่านายนี่  “ช่วยไม่ได้ ใครใช้ให้เกิดมาน่าเกลียดล่ะ ส่วนเรื่องเหม็นคงต้องทนๆเอาล่ะมั้ง” เห็นไหมล่ะ เจ้าสาวของนายปีศาจ ดูท่าน่าจะน่าสงสารจริงๆ  “แล้วเธอชอบงานแต่งงานแบบไหน” เขาถามเธอกลับบ้าง  ชอบงานแบบไหน เธอไม่เคยคิดเรื่องนี้เลย  “ไม่รู้เหมือนกัน แต่ถ้าฉันแต่งงาน ฉันจะไม่ใช้ลูกแก้วเวทย์แม้แต่ลูกเดียว” เรนิสพูดอย่างมุ่งมั่น  “ทำไม นั่นไม่ใช่ของที่เธอผลิตมาเองหรือไง หรือเธอไม่ชอบลูกแก้วพวกนั้น” ซิลบาสเตียนดูงุนงงอย่างที่สุด  “ใช่เพราะฉันทำมาไว้ขาย ของมีไว้ขาย เอามาใช้งานตัวเองได้ไง มันเปลือง” ของซื้อของขาย เอามาใช้เองก็ขาดทุนน่ะสิ ไม่น่าถามเลย ลูกหนึ่งตั้ง 2 เหรียญทอง  จอมมาร “...”  &nbsp;  &nbsp;  &nbsp;  การเดินทางไปแคว้นลูฟฟ์ใช้เวลา 2 วัน เรนิสเดินทางไปพร้อมกับเบลล่า พวกเธอพักในคฤหาสน์แคว้นลูฟฟ์  การแต่งงานน่าจะมีผู้แทนพระองค์มาร่วมงาน   เธอพึ่งรู้เมื่อมาถึงแคว้นลูฟฟ์ว่าคนที่เป็นตัวแทนพระองค์คือซีริล   แต่ก็ไม่แปลก เขาเป็นคนจัดแจงให้คู่นี้ได้สมรสพระราชทาน   &nbsp;  สิ่งที่ทำให้เบลล่าหงุดหงิดมีอย่างเดียวคือ แวนมาร่วมงานด้วย  “เบลล่า จะยังไงก็เป็นงานของดิอานส์ เธออย่าไปพังงานละกัน” เรนิสย้ำ  เดี๋ยวลูกแก้วเวทย์ของเธอจะเสียหายหมด เสียดายของ ส่วนนายแวน ถ้าถูกเบลล่าเล่นงานจนตาย เธอจะช่วยทำศพให้ ลูกแก้วเวทย์จัดงานศพร้านเธอก็มี บริจาคให้ได้สักลูก 2 ลูกก็ได้ แต่มากกว่านั้นต้องซื้อ   &nbsp;  &nbsp;  “นายมาทำไม น่ารังเกียจ” เสียงแหลมๆของเบลล่าโจมตีแวนทันทีที่ถึงคฤหาสน์ตระกูลปัวร์เรสแล้วเห็นนายนั่นเดินเอ้อละเหยอยู่แถวนั้น  “ฉันมีหน้าที่ต้องมา ที่ถามนี่เธอไม่คิดถึงฉันบ้างหรือไง” เสียงยียวนของแวนโต้กลับมา   “นาย...ใครคิดถึงนายกัน”  “เห็นเธอตามหึงหวงฉันตลอด ฉันก็คิดว่าเธออยากเรียกร้องความสนใจจากฉัน”  ดูท่าความสามารถของแวนไม่ใช่การจีบหญิงอย่างเดียว แต่ความสามารถในการยียวนกวนประสาทดูสูงส่งไม่แพ้การจีบหญิงเลย   “ใครหึงหวงนายกัน ฉันจะก่อกวนนายจนกว่านายจะถอนหมั้นนั่นแหละ”  สีหน้าแวนดูจริงจังขึ้นมา “ถ้าเธอทำให้แอนเธม บาร์ตัน หมั้นกับวีราเนสได้ ฉันจะถอนหมั้น”  จบคำพูดประโยคนั้น เขาเดินหันหลังจากไป ทิ้งให้เบลล่ายืนนิ่งเหมือนถูกชก  &nbsp;  &nbsp;  แอนเธม บาร์ตันลูกพี่ลูกน้องของเบลล่า เป็นหลานชายคนโต และคนเดียวของตระกูล ความสำคัญของเขาในตระกูลบาร์ตันสูงมาก  ชื่อเสียงของวีราเนสในหมู่ชนชั้นสูงเป็นอย่างนี้แล้ว ไม่มีทางเป็นไปได้ที่ตระกูลบาร์ตันจะยอมให้วีราเนสแต่งงานเข้ามาสร้างความวุ่นวาย  หมัดนี้ของแวน น็อคเบลล่าคาที่ทันที  &nbsp;  &nbsp;  &nbsp;  &nbsp;  เรนิสเห็นอเล็กซิสลงรถม้ามากับเธโอ พวกเขามาด้วยกัน  อเล็กซิส&nbsp; เขามาได้อย่างไร ด้วยฐานะแล้วเขาไม่ควรมาร่วมงานได้ และเขามาเพื่ออะไร หรือว่าอเล็กซิสกับเธโอจะคบกัน  หรือว่าพออกหักจากเจนนี่เลยเปลี่ยนรสนิยมไปชอบผู้ชาย??  เธอเห็นเขาตั้งแต่งานปีใหม่ในพระราชวังแล้ว เรื่องนี้ดูมีเงื่อนงำแปลกๆ  &nbsp;  &nbsp;  พ่อบ้านที่เธอคุ้นเคยอยู่บ้างมาต้อนรับเธอกับเบลล่า และพาไปที่พัก ดิอานส์ยุ่งกับการเตรียมตัว ไม่มีเวลารับรองแขก งานจะเริ่มในวันพรุ่งนี้  ลูกแก้วเวทย์ของเธอเตรียมพร้อมแล้ว คราวนี้ใช้ถึง 500 ลูกทีเดียว งานนี้จะอลังการงานสร้างมาก   สินค้าของเธอขายดีมากช่วงนี้ คนสั่งซื้อไปใช้มากมาย  ไม่นับยาปลูกผมที่ท่านพ่อของดิอานส์สั่งซื้อไปหลายลัง  เงินทองมากมายจงไหลมาเทมา  เสียดายไม่มีกล้องเซลฟี่...  &nbsp;  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; พิธีแต่งงานเริ่มในตอนเช้า แขกสำคัญทยอยเดินทางออกจากคฤหาสน์  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; แอนเธม บาร์ตัน เดินทางมาถึงตอนเช้ามืด และเบลล่าไปร่วมงานพร้อมแอนเธม ส่วนเธอต้องไปในฐานะตัวแทนของตระกูลเทรลิส   “พี่ชายแอนเธมดีที่สุด นายแวนอะไรนั่นเทียบไม่ได้แม้ปลายนิ้วเท้าเขาหรอก” เบลล่าพูดอย่างภูมิใจ   แอนเธมเป็นชายหนุ่มหน้าตาดี เขาอายุมากกว่าพวกเธอหลายปี ปีนี้น่าจะ 25 แล้วมั้ง ดูใจดี สุภาพ อัธยาสัยดี  “ถ้าฉันจะมีสามีสักคน อยากได้แบบพี่ชาย” เบลล่ากระซิบ   &nbsp;  สเป็คของเบลล่าเป็นอย่างนี้นี่เอง เจ้าชู้กรุ้มกริ่มแบบแวน คงจะไม่มีวันเข้าตาเบลล่า  &nbsp;  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; สาวใช้แจ้งให้เธอทราบว่ามีคนมารอพบเธอที่ห้องรับรอง  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ซีริลรอยู่ในชุดพิธีการ พร้อมรอยยิ้มตามแบบฉบับของเขา  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;   เขาน่าจะพึ่งมาถึงเช้านี้เช่นเดียวกับแอนเธม  เรนิสถอนหายใจ...นี่เขาไม่กลัวว่าตัวเองจะกลบรัศมีเจ้าบ่าวเลยหรือยังไง  เรนิสก้มลงมองชุดตัวเอง เธอใส่ชุดสีน้ำเงินปักดิ้นทองตรงชายเป็นรูปผีเสื้อ ขณะที่ชุดของซีริลเป็นสีน้ำเงินปักทองเช่นกัน  มันดูเข้ากันมากเกินไปไหม ไม่น่าจะเป็นเรื่องบังเอิญ  ไม่แปลก ไม่ว่าจะเลดี้มาร์ธาหรือแอนนาต่างชื่นชอบเขาทั้งนั้น  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; “ฉันมารอรับเธอไปที่งาน”  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; เธอยิ้มกลับไปให้เขา แต่ประโยคถัดมาทำให้รอยยิ้มของเธอแข็งค้าง  &nbsp;  &nbsp;  “เธอเคยคิดไหมว่าเธอชอบงานแบบไหน”  &nbsp;  งานแบบไหน...คำถามนี่เหมือนคำถามของนายปีศาจเลย  อย่าบอกนะว่าเขาคิดไปไกลถึงงานแต่งงาน...  &nbsp;  &nbsp;  Writer’s note : บทนี้จะไปเรื่อยๆ เตรียมเข้าลูปถัดไป  หน้ากากกระดานข่าวเป็นใครหรือ ไม่เป็นไร ใกล้ตกรอบละเดี๋ยวคงรู้   

 </div> 
