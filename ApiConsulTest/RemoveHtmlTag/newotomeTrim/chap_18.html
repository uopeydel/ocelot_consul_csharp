 <div style="word-wrap: normal;width:90%;">
			
				
    &nbsp;  งานแต่งงานของดิอานส์จัดในวิหารประจำแคว้น เป็นพิธีลงพันธะสัญญาการสมรส หลังจากนั้นช่วงเย็นจะเป็นงานฉลอง  ขบวนเจ้าสาวเดินเข้ามาพร้อมลูกแก้วเวทย์หลายร้อยลูกทำงาน งานนี้ดิอานส์เลือกใช้ดอกมะลิเล็กๆ เพื่อให้กลิ่นหอมอบอวลทั่วงาน  ดอกมะลิเล็กๆพร่างพลูลงมาจากเพดานห้องราวกับสายฝนตามทางเดินที่ดิอานส์เดินผ่าน และทันทีที่ดอกไม้แตะพื้นก็จะสลายหายไปทิ้งไว้แต่กลิ่นหอม  &nbsp;  พิธีแต่งงานในวิหารดูศักดิ์สิทธิ์ คู่สมรสคุกเข่าสาบานร่วมกันก่อนหยดโลหิตลงบนพันธะเวทย์เพื่อให้พันธะสมรสสมบูรณ์  ดิอานส์ดูเปล่งปลั่งอย่างบอกไม่ถูก ผู้หญิงเวลามีความรักดูดีอย่างนี้นี่เอง  คู่บ่าวสาวคู่นี้ สายตายามมองกันหวานชื่น ดูเหมาะสมกันอย่างที่สุด  &nbsp;  &nbsp;  เจ้าบ่าวเป็นคนที่โชคดีที่สุด นอกจากได้ภรรยาแล้วยังได้สินสมรสก้อนโตของดิอานส์ไปด้วย   &nbsp;  ซีริลที่นั่งอยู่ด้านขวาของเรนิสหันมามองเธอแล้วยิ้มให้ วันนี้เขาดูอารมณ์ดีกว่าปกติ  “ชุดแต่งงานของดิอานส์ได้ยินว่าทำจากเส้นไหมล้ำค่า ทออยู่เกือบปี ประดับด้วยคริสตัลอีกหลายร้อยชิ้น” ซีริลพูดเบาๆ  “เพคะ”  เธอแค่รู้สึกว่าดิอานส์ใส่แล้วสวยดี ไม่ได้ดูรายละเอียด  “เธอชอบชุดแบบไหน”  เรนิสขมวดคิ้ว อย่าบอกนะว่าเขาหมายถึงชุดแต่งงาน  “ไม่เป็นไร ถ้ายังไม่ได้คิดก็ไม่เป็นไร ยังมีเวลา” เขาดูจะสังเกตสีหน้าของเธอออกว่าเธอเริ่มลำบากใจที่จะตอบ  &nbsp;  &nbsp;  เฌอร์นั่งอยู่ในฝั่งญาติเจ้าบ่าว เรนิสสังเกตว่าเฌอร์มองมาทางซีริลบ่อยครั้ง แต่เหมือนซีริลไม่ได้รับรู้ หรือไม่ก็จงใจไม่รับรู้ ด้วยความที่ปกติเขาเป็นคนความรู้สึกเร็ว น่าจะเป็นแบบหลังมากกว่า   แม่ตุ๊กตาคริสตัลน้ำตาคลอเป็นพักๆ ดูน่าสงสารจับใจ  &nbsp;  &nbsp;  งานเลี้ยงตอนเย็นหรูหรา ลูกแก้วเวทย์ไม่ได้ทำเป็นดอกไม้แล้ว แต่เล่นไฟเป็นสีๆ รูปหัวใจ ดูแปลกตา  &nbsp;  “ผลงานของเธอรึเปล่า” ซีริลถามขณะที่จูงเธอเข้ามาในงาน  “เพคะ”  “สวยดี” เขาเปรยออกมา  แน่นอน งานของเธอย่อมสวย ไม่งั้นจะขายได้หรือไง งานนี้ฟันกำไรมาไม่น้อยเลย ทั้งได้ผลพวงกจาการโฆษณา ในแง่การตลาดถือว่าได้ไปหมด  เรนิสปรายตาไป เห็นอเล็กซิสกับเธโอ สองคนนี้อีกแล้ว ดูท่าความสัมพันธ์จะไม่ธรรมดา หรือว่า พระเอกที่ถูกเขี่ยอย่างอเล็กซิสเปลี่ยนรสนิยมไปชอบผู้ชาย  ซีริลหันไปมองตามเธอ  “เพื่อนเธอมีอะไรพิเศษ เห็นเธอมองพวกเขาหลายครั้งแล้ว”  “แปลกใจเพคะ ว่าทำไมพวกเขาอยู่ที่นี่ ” เรนิสตอบกลับ เธโอไม่แปลก เธอเจอเขาตามงานสังคมเรื่อยๆอยู่แล้ว แค่ขี้เกียจไปทัก แต่อเล็กซิสนี่สิ  ซีริลหัวเราะในคอเบาๆ “จะมีอะไร ก็แค่มาเปิดหูเปิดตา”  ความรู้สึกวูบสังหรณ์ไม่ดีแวบขึ้นมาทันที อย่าบอกนะว่าซีริลเป็นคนเปิดโอกาสให้เขาเข้าสู่สังคมของชนชั้นสูง ความหรูหราเหล่านี้ไม่กระตุ้นจิตใจที่ริษยาของอเล็กซิสให้ดำมืดกว่าเดิมหรืออย่างไร  ซีริลมีจิตวิทยาการใช้คนที่น่ากลัว เขาทำแบบนี้คิดดีแล้วหรือ  “ฝ่าบาท คนบางคนอันตรายนะเพคะ” เรนิสแย้งไปบ้าง  “อืม แต่ถ้ารู้จักใช้ มันก็มีประโยชน์” แววตาและรอยยิ้มของเขาเจิดจ้าขึ้นมา “ขอบคุณสำหรับความหวังดี”  เธอถือว่าเธอเตือนเขาแล้ว นายงูเห่าเลี้ยงไม่เชื่องหรอก หากเขาคิดจะเลี้ยง ก็แล้วแต่ละกัน อย่าให้นายนี่มาฉกเธอเป็นใช้ได้  &nbsp;  &nbsp;  &nbsp;  เรนิสเดินทางกลับโรงเรียนพร้อมเบลล่าในวันถัดมา  คู่แต่งงานจะอยู่ในแคว้นลูฟฟ์อีกหลายวันก่อนจะกลับไปแคว้นวินส์ตัน  เรนิสเจอกับเฌอร์ก่อนเดินทางกลับ ที่จริงเหมือนกับเฌอร์มาดักรอเธอมากกว่า  เฌอร์ยิ้มให้ เธอยังดูเป็นตุ๊กตาคริสตัลที่บอบบางพร้อมจะแตกสลายทุกเมื่อเหมือนเดิม  “ฉันอยากให้เธอดีกับเขาให้มากๆ ดูแลเขาให้ดีๆ เขาจะได้มีความสุข”  เรนิสถอนหายใจ เธอไม่ตอบรับและไม่ปฏิเสธ ซีริลจะรับรู้ไหมว่ามีใครบางคนเป็นห่วงเขาได้ขนาดนี้  &nbsp;  &nbsp;  &nbsp;  &nbsp;  ทันทีที่เธอกับเบลล่าเดินทางกลับถึงโรงเรียนได้ไม่กี่วัน  กระดานข่าวก็มีของมาต้อนรับพวกเธอ  หัวข้อข่าวล่าสุด  “เรื่องหมั้นหมายเหมือนจับฉลาก บอกยากว่าคู่ไหนจะเข้ากันได้หรือไม่ ตัวอย่างมีให้เห็น คู่หมั้นสูงศักดิ์บางคู่ กุมมือจ้องตากันกลางงานคนอื่นเหมือนกับเป็นงานของตัวเองอย่างไรอย่างนั้น  ส่วนคู่หมั้นหมาดๆไม่ทันไรทะเลาะกันอีกแล้ว สาวชั้นสูงกับคู่หมั้นจอมเจ้าชู้แทบจะวางมวยในบ้านคนอื่น อีกหน่อยแต่งงานกันไปคงจะพังบ้านตัวเองเละ”  &nbsp;  &nbsp;  สาบานได้ว่านั่นไม่ใช่เธอกับซีริล อย่างน้อยก็ไม่ได้กุมมือจ้องตากันแบบที่เจ้ากระดานข่าวกล่าวหา ส่วนเรื่องวางมวยระหว่างแวนกับเบลล่า ก็ไม่ขนาดนั้น ไม่ได้ถึงกับตบตีกัน แค่มีปากเสียงกันทุกครั้งเวลาเจอหน้ากันแค่นั้นแหละ  กระดานข่าวน่าจะเป็นใครที่อยู่ในงาน หรือไม่ก็มีสายข่าวอยู่ในงาน  เบลล่าไม่ถึงกับโกรธ แต่เธอรู้สึกว่านายกระดานข่าวที่รังแกเธอมานานแล้ว เธออยากเอาคืน  “ฉันรู้แล้วว่าเจ้านี่มีเป้าหมายคือ ฉัน มันเล่นงานฉันมาหลายทีแล้ว”  “อือ ใช่ แล้วนายนี่น่าจะเป็นผู้ชาย แล้วเขาก็ชอบเธอ” เจนนี่สรุปให้  “หา..” เรนิสและเบลล่าอุทานพร้อมกัน  “ชอบเบลล่า แต่เหน็บแนมเบลล่าออกสื่อเป็นประจำนี่นะ”  เจนนี่วิเคราะห์ต่อ “อือ เด็กผู้ชายไม่มีหัวคิดบางคนไม่รู้จักวิธีเรียกร้องความสนใจจากผู้หญิง ดังนั้นเลยใช้วิธีแกล้งผู้หญิงเพื่อเรียกร้องความสนใจ เหมือนเด็กอนุบาลดึงหางเปียเพื่อนผู้หญิงที่ตัวเองชอบ”  เรียกร้องความสนใจด้วยการประจานออกสื่อเนี่ยเหรอ  กลั่นแกล้งกันรุนแรงไปไหม  “ไม่เห็นหรือไง ตั้งแต่เบลล่ามีคู่หมั้น แวนโดนเล่นงานหนักไม่แพ้เบลล่าเลย”  “กระดานข่าวเล่นงานทุกคนไม่ใช่หรือไง เขาก็เคยเล่นงานแวนมาก่อน”  “ไม่ทุกคน เขาเล่นงานคนหลายคน เล่นงานผู้ชายที่น่าหมั่นไส้สำหรับผู้ชายด้วยกัน ส่วนผู้หญิงเขาเล่นงานเบลล่าและผู้เกี่ยวข้องกับเบลล่ามากที่สุด แสดงว่าเขาจับตาดูเธออยู่ ทียายวีราเนส ไม่เห็นจะเคยโดนเล่นงานซ้ำๆแบบเธอเลย ทั้งที่ยายนั่นนิสัยเสียออก เห็นได้ชัดว่ากระดานข่าวสอดแนมเบลล่าอยู่”  เจนนี่ยังเสริมต่อ “ฉันว่าเผลอๆกระดานข่าวไม่ได้มีคนเดียว พวกนี้อาจจะทำงานเป็นทีมถึงได้มีข่าวใหม่ๆได้ตลอดเวลา ที่แน่ๆในนั้นต้องมีคนที่แอบชอบเบลล่าแน่ๆ”  หลักการนี้ดูมีเหตุผลมาก น่าเชื่อถือจริงๆ  “วิธีจะจับกระดานข่าว ลองให้เบลล่าทำท่าทีนัดผู้ชายออกมา แล้วเราก็มาดักจับกันว่าใครจะมาสอดแนม”  ไม่ใช่เจนนี่ คิดวิธีนี้ไม่ได้ สมแล้วที่เป็นกูรูด้านการจับกิ๊กและจับผิดคนอื่น  &nbsp;  &nbsp;  การวางแผนจับกระดานข่าวกลายเป็นโปรเจ็คใหม่ของเบลล่ายามไม่มีแวนให้ถล่ม  “เราจะใช้ผู้ชายคนไหนเป็นเหยื่อล่อดี” เบลล่าปรึกษาพวกเธอ  “เธมม์เป็นยังไง เคยมีข่าวกันมาก่อน” เรนิสเสนอ   “ต้องเป็นคนที่น่าสนใจ ดูโปรไฟล์เลิศเลอ ทำให้กระดานข่าวตาลุกวาวด้วยความอยากรู้แล้วก็อิจฉาอะไรแบบนี้” เจนนี่ทำหน้าครุ่นคิด  &nbsp;  แผนการจับกระดานข่าวยังไม่เป็นรูปเป็นร่าง สัปดาห์ต่อมากระดานข่าวก็มีเป้าหมายใหม่  เรนิสส่ายหน้าด้วยความระอาใจ ครั้งนี้กระดานข่าวหาเรื่องเกินไปแล้ว เล่นกับใครไม่เล่น   &nbsp;  ข่าวล่าสุดบอกว่า  “ผู้ชายบางคนเกิดมาดันหน้าตาสวยกว่าผู้หญิง แถมยังเป็นลูกแหง่แบบผู้หญิงยังเทียบไม่ได้ สัตว์เวทย์ยังกระเดียดไปทางผู้หญิงอีก แถมช่วงนี้ยังคลุกอยู่กับพวกเด็กผู้หญิงตลอดเวลา จะว่าไปแล้วดูกลมกลืนกันดี ชั้นปีที่ 4 อาจต้องเปลี่ยนเป็นมีเทพธิดา 5 ฤดู”  &nbsp;  เป้าหมายครั้งนี้ชี้ตัวชัดเจน นายปีศาจ เพียงแต่ เจ้าตัวไม่รู้ตัว  “กระดานข่าวพูดถึงใคร” ซิลบาสเตียนทำหน้างุนงงตอนที่เบลล่าส่งกระดาษข้อความนี้ให้ คาดว่าเบลล่าจะหาแนวร่วม  “นายไง” เจนนี่ตวัดสายตามองนายปีศาจ แววตาบอกว่านายมันโง่ ถูกเขาด่ายังไม่รู้ตัวอีก  เรนิสพยักหน้าหงึกหงัก ไม่ใช่นายแล้วจะใครได้อีก  “ฉันไม่เหมือนเด็กผู้หญิง จะหมายถึงฉันได้อย่างไร” นายปีศาจยังคงไม่เข้าใจอยู่ดี เรื่องบางอย่างพูดไป นายนี่ก็ไม่เข้าใจ  &nbsp;  “ฉันคิดออกแล้ว ใช้ซิลบาสเตียนนี่แหละ เป็นเป้าหมาย” เจนนี่หรี่ตามองนายปีศาจแล้วกระซิบกับเบลล่า  เบลล่าแววตาเป็นประกาย ก่อนที่จะเสนอแผนการ โดยมีเจนนี่เป็นคนช่วยปิดช่องโหว่  &nbsp;  แผนการว่าไว้ดังนี้ เบลล่าจะบอกเธมม์ว่าเธอแอบชอบซิลบาสเตียนและอยากจะไปสารภาพรัก ให้เธมม์ช่วยกระจายข่าวในหมู่เด็กผู้ชาย  &nbsp;  &nbsp;  &nbsp;  &nbsp;  &nbsp;  ใครจะคิดว่าผู้ชายก็ชอบนินทาไม่แพ้ผู้หญิง ข่าวปล่อยออกไปแรงพอดู ข่าวออกมาว่า เบลล่าไม่พอใจแวนเพราะชอบซิลบาสเตียน และจะมีการนัดกันเพื่อสารภาพรักเร็วๆนี้  เบลล่าพยายามเกาะติดนายปีศาจช่วงนี้เพื่อสร้างกระแสความน่าเชื่อถือ ส่วนเจ้าตัวที่ถูกยืมมาเป็นคู่รักคู่จิ้นแบบกำมะลอของเบลล่าดูจะไม่รับรู้  “เบลล่า ทำไมต้องมาเกาะแขนฉันด้วย เธอไม่มีแรงเดินหรือไง” นายปีศาจพยายามจะสะบัดแขนออก ด้วยนิสัยของเขาที่ไม่ชอบให้ใครมายุ่มย่าม  เบลล่าหันมามองเรนิสอย่างกดดัน “เธอบอกเขาหน่อยว่าให้ฉันเกาะแขน”  “ซิลบาสเตียน เบลล่าไม่มีแรงเดิน นายให้เบลล่าเกาะแขนจนถึงหอพักละกัน” เพื่อนยังไงก็ต้องช่วยเพื่อน   เบลล่าพยักหน้าอย่างพึงพอใจ  นายปีศาจมองเธออย่างงุนงง แต่ก็ไม่ว่าอย่างไร ปล่อยให้เบลล่าเกาะแขนต่อ  บรรดานักเรียนที่เห็นเบลล่าเกาะแขนนายปีศาจต่างซุบซิบกันอย่างไม่เกรงใจ  ช่วงนี้นายปีศาจว่าง่ายและน่ารักผิดปกติ บอกอะไรก็ทำง่ายๆอย่างนั้นเลย   &nbsp;  &nbsp;  ผู้คนต่างมองข้ามจุดที่ว่า เบลล่ากับซิลบาสเตียนแต่งงานกันไม่ได้เพราะเป็นญาติสนิท แค่มีข่าวชู้สาว คนก็ชอบนินทากันแล้ว เสียงลือแพร่สะพัดทั่วโรงเรียน   แต่กระดานข่าวกลับไม่ลืมจุดนั้น  “เรามีข่าวน่าสนใจ รักต้องห้ามระหว่างญาติสนิท เด็กสาวตระกูลสูงเมินคู่หมั้นเพราะแอบชื่นชอบญาติสนิทที่เลิกรากับคู่หมั้นได้ไม่นาน ฝ่ายชายดูเหมือนจะตอบรับเช่นกัน ความรักต้องห้ามที่ไม่เหมาะสมครั้งนี้ดูอาภัพเสียจริงๆ”  &nbsp;  &nbsp;  “ตามคาด กระดานข่าวจับข่าวนี้จริงๆด้วย” เบลล่าอุทานอย่างดีใจ “คราวนี้แหละ มันเสร็จฉันแน่”  ขั้นตอนต่อไปคือปล่อยข่าวจุดสารภาพรัก  เบลล่าให้เธมม์ไปปล่อยข่าวว่า เธอจะสารภาพรักในคืนพระจันทร์เต็มดวง ในศาลากลางสวนหย่อมที่เรนิสเคยแอบจัดงานวันเกิด  เรนิสไม่เคยพลาดเรื่องสนุก เรื่องแบบนี้ ขอมีส่วนร่วมด้วย งานของเธอคือแค่ย้ำกับนายปีศาจถ้าใครถามให้เขารับว่าเขามีนัดในวันนั้นและเวลานั้น  เรนิสให้เหตุผลว่า “ฉันกับเบลล่าอยากชวนนายมาดูพระจันทร์เต็มดวง”  เขาทำหน้าสงสัย “เธอชอบดูพระจันทร์งั้นหรือ พระจันทร์เต็มดวงมีอะไรน่าดูกัน”  เรนิสพยักหน้า “มันสวยนี่ นายมาดูด้วยกันไหม”   เขาตอบตกลงง่ายๆ  นายปีศาจให้ความร่วมมืออย่างดี บอกให้ทำอะไรก็ทำ ว่าง่ายอีกแล้ว  กระดานข่าว นายตายแน่  &nbsp;  &nbsp;  &nbsp;  คืนวันพระจันทร์เต็มดวง แสงจันทร์นวลสว่างกลบแสงดาวดูที่ไม่เปล่งประกายเท่า เหมาะแก่การสารภาพรักอย่างยิ่ง  เบลล่าเตรียมตัวเต็มที่ราวกับเธอจะไปสารภาพรักจริงๆ ชุดสีขาวพริ้ว เหมือนเทพธิดา   เรนิสชักไม่แน่ใจ เบลล่าแต่งตัวไปจับกระดานข่าวหรือว่าไปสารภาพรักจริงๆกันแน่ หรือว่าจะรอสารภาพรักกับกระดานข่าว...หากนายนั่นเป็นผู้ชายจริงๆ  เบลล่ายืนรอที่ศาลาใต้แสงจันทร์ ด้านข้างมีสระน้ำที่สะท้อนภาพดวงจันทร์เต็มดวง ดูแล้วเหมือนภาพเขียนหญิงงามใต้แสงจันทร์  &nbsp;  &nbsp;  เบลล่ารออยู่พักใหญ่ ส่วนเรนิสแอบอยู่ไม่ไกลนัก เตรียมส่งสัญญาณหากมีคนแปลกปลอมเข้ามาใกล้  ด้วยชื่อเสียๆหายๆอาละวาดแหลกของเบลล่า การประกาศว่าเธอจะมาสารภาพรักวันนี้ คนปกติที่ไม่อยากอายุสั้นไม่มีใครกล้าแหยมมาแถวนี้แน่ ยกเว้นพวกสอดรู้สอดเห็นวอนถูกกระทืบหรืออยากตาย  &nbsp;  &nbsp;  มีเงาตะคุ่มๆอยู่บริเวณพุ่มไม้ใกล้ๆ เรนิสส่งสัญญาณมือให้เบลล่าโดยไม่ให้เสียง พร้อมชี้จุดต้องสงสัย  เบลล่าไม่รีรอ เธอกระโจนเข้าไปทันที พร้อมกับเตะไปที่พุ่มไม้นั่นเต็มแรง  เนื่องจากการร่ายเวทย์โจมตี อาจจะเรียกพวกอาจารย์มา เบลล่าจึงไม่ใช้เวทย์  &nbsp;  ร่างๆหนึ่งกระเด็นออกมา เขากระโดดหลบ ด้วยความที่เป็นคืนพระจันทร์เต็มดวงทำให้เห็นใบหน้าเขาชัด  &nbsp;  นายนี่คือกระดานข่าวจริงๆหรือ ไม่น่าเชื่อ  &nbsp;  &nbsp;  &nbsp;  “นาย นายคือเจ้ากระดานข่าวชั่วนั่น” เบลล่ากรีดร้องขึ้น “ฉันจะฆ่านาย”  นายเด็กแว่น เธโอเหมือนจะรู้ตัว เขาวิ่งหนีด้วยความเร็วราวกับรถไฟชินกันเซ็น เบลล่าวิ่งตาม เรนิสตามไปเช่นกัน เรื่องสนุกขนาดนี้พลาดได้ยังไง  ไม่รู้เป็นความโชคดีหรือโชคร้ายของใคร ซิลบาสเตียนกำลังเดินมา ใช่ เขามีนัดที่จุดนี้ เวลานี้ ตามใบสั่งของเบลล่า เขาหยุดชะงักดูเหตุการณ์ด้วยความสนใจ  “ซิลบาสเตียน จับนายนั่นไว้” เบลล่าตะโกน  ซิลบาสเตียนเหมือนเป็นผู้ชมที่ดี เขาดูอย่างเดียว ..... ไม่ช่วย  “นายนั่นเป็นกระดานข่าว มันว่าฉัน” เบลล่าตะโกน “ฉันเป็นญาตินายนะ”  ซิลบาสเตียนยังคงทำหน้าที่ผู้ชมที่ดีต่อไป  “มันเคยว่านายด้วย มันว่าเสียดายหน้าตาอย่างนายน่าจะเกิดเป็นผู้หญิง”   ซิลบาสเตียนหยุด เลิกคิ้วอย่างสงสัยเล็กน้อย แต่ไม่มีแววโกรธเคือง ก่อนที่เขาจะนั่งลงตรงม้านั่งข้างทางและเท้าคางดูการวิ่งไล่จับระหว่างเบลล่าและเธโอ  “มันว่านายเป็นลูกแหง่”  “ก็จริง” ซิลบาสเตียนตอบอย่างเย็นชา “แล้วไง”  เรนิสตัดสินใจหยุดวิ่งตาม 2คนนั่นแทบจะวิ่งเป็นวงกลม จะไล่จับกันไปอีกกี่รอบก็ตามสบาย เธอมานั่งดูข้างๆซิลบาสเตียน  “แล้ว แล้ว ใช่ มันจ้องหน้าอกเรนิส” เบลล่าเริ่มจะเหนื่อยละ เธอเริ่มหอบเล็กๆ “แล้วมันก็ปล่อยข่าวเรนิสกับเจ้าชายซีริล”  ซิลบาสเตียนหันไปมองเธโอที่กำลังจะหนีพ้น เพราะเบลล่าหมดแรง เขายื่นมือขวาแบออกมาก่อนที่ปลายนิ้วชี้จะกระดิกเล็กน้อย  แสงสีดำพุ่งใส่เธโอทันที เขาลงไปนอนกองอยู่กับพื้น  พระเจ้า ธาตุมืดนี่มันดีจริงๆ อีกครั้งที่เธอต้องคารวะให้กับความเทพ เอ้ย ความปีศาจ ของนายปีศาจ ทีเดียวจอด เธอต้องจำไว้แม่นๆ อย่าทำให้นายปีศาจโกรธ  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; “เรนิส เอาเถาวัลย์เธอมา ฉันจะมัดนายนี่ไว้” เบลล่ายืนเท้าเอวมองเธโอที่นอนกองอยู่บนพื้น “ฉันหาแกมานานมากแล้ว นายกระดานข่าว คราวนี้นายตายแน่”  จังหวะนี้ เจนนี่กับราเชลตามมาพอดี นี่เป็นตำรวจในละครหรือไง มาตอนผู้ร้ายเสร็จแน่นิ่งไปแล้ว มาปิดงาน  “ไหน ใครคือกระดานข่าว” เจนนี่ถาม  “นายนี่ไง” เบลล่ายืนเท้าเอวชี้สิ่งที่กองอยู่กับที่พื้น “คิดไม่ถึงเลย”  “เธอจะเอายังไงกับมัน” เรนิสร่ายเวทย์มัดเขาไว้ด้วยเถาวัลย์  “แช่แข็งมันหลายๆชั่วโมง เอาให้มันหนาวตาย”  “ฉันมีวิธี แบบที่อาจารย์จับเวทย์โจมตีไม่ได้” เจนนี่แสยะยิ้มร้าย  &nbsp;  &nbsp;  “เบลล่า ในฐานะที่ฉันช่วยเธอจับนายนี่ จ่ายฉันด้วย 15 เหรียญทองตามรางวัลนำจับ” เรนิสทวงหน้าด้านๆ ทั้งที่เธอไม่ได้ทำอะไรนอกจากเสกเถาวัลย์  “ได้ เดี๋ยวฉันจ่าย” เบลล่าพยักหน้าทันที เบลล่าดูอารมณ์ดีหลังจากจับนายนี่ได้  &nbsp;  &nbsp;  หลังจากการราดน้ำเย็นรดตัวการ แช่แข็งและอื่นๆอีกหลายอย่าง แน่นอน ไม่ใช่เวทย์โจมตีแต่เป็นเวทย์น้ำแข็งทำไอศกรีมแบบที่เจนนี่แนะนำ ในที่สุดความจริงก็เปิดเผย   กระดานข่าวไม่ได้มีนายเธโอคนเดียวอย่างที่เจนนี่ตั้งข้อสังเกต แต่ประกอบด้วยทีมงานหลายคนช่วยกันรวบรวมข่าวและเขียน พวกเด็กผู้ชายร่วมชั้นนั่นแหละ เป็นอย่างที่เจนนี่คาดไว้ กระดานข่าวเริ่มต้นเกิดจากการที่เธโอสนใจเบลล่า อยากเรียกร้องความสนใจจากเธอ  จากที่ง้างปากเธโอมาได้ อเล็กซิสก็เป็นหนึ่งในทีมที่ว่ามา เผลอๆอาจจะเป็นตัวตั้งตัวตีด้วยซ้ำ ไม่แปลกที่ซีริลไม่เคยโดนกระดานข่าวโจมตี ขนาดตอนเกิดเรื่องใหญ่ ไม่มีข่าวแม้แต่นิดเดียว  การก่อตั้งกระดานข่าวเริ่มจากเรื่องเทพธิดา 4 ฤดู สาเหตุเนื่องมาจากเธโอชอบเบลล่า ส่วนอเล็กซิสชอบเจนนี่ มีนักเรียนชายร่วมรุ่นชอบมองหน้าอกของเรนิสตอนก้มเก็บของ โรคจิตที่สุด เรื่องนี้ไม่ได้ทำให้เธอภูมิใจเลย นายนั่นมันเป็นใคร เธอจะได้เล่นงานให้ถูกคน  มิน่าล่ะ ในเกมไม่มีกระดานข่าว เพราะไม่มีเบลล่าในโรงเรียน และอเล็กซิสเป็นลูกบุญธรรมของตระกูลเทรลิส เขามึความสนใจเรื่องอื่นมากกว่าการหาข่าวในโรงเรียน การสลับอะไรเล็กๆน้อยๆตอนต้นเกมของเรนิสทำให้มีกระดานข่าวเกิดขึ้น  &nbsp;  เริ่มต้นจากเหตุผลพวกนั้น ทำให้เขียนอะไรขึ้นมา หลังจากนั้นติดตลาด บวกกับแรงยุยงส่งเสริมจากพรรคพวกเดียวกัน ยุกันไป ทำไปทำมา หยุดไม่ได้ เธอไม่รู้จะสมเพชหรือโมโหดีกับเหตุผลนี้  วิธีการห่วยแตกไร้ที่ตินี่ ผ่านมาจนถึงปี 4 เบลล่ายังไม่รู้เลยว่ามีคนแอบชอบ เห็นได้ชัดว่าวิธีการนี้ห่วยที่สุด เรนิสทดท้อใจ ขนาดตัวประกอบคนมุมดูยังนิสัยประหลาด ในเกมนี่มีใครปกติบ้างเนี่ย  ความรู้ใหม่สำหรับเรนิส พวกเด็กผู้ชายบางคนเวลาอยู่ด้วยกัน ชอบนินทาไม่แพ้เด็กผู้หญิง ข่าวเรื่องเธมม์กับเบลล่า ก็หลุดออกมาจากปากรั่วๆของแวน  เบลล่าจดบัญชีความแค้นแวนเพิ่มอีก 1 ข้อ ข้อหาปล่อยข่าวเธอกับเธมม์ ส่วนเรนิสในฐานะคนต้นเรื่องตัวจริงปิดปากเงียบสนิท  &nbsp;  มิน่าล่ะ ข่าวเบลล่าถึงได้มากมายกว่าคนอื่นๆ หนึ่งในทีมกระดานข่าวแอบชอบเบลล่าและมีพฤติกรรมเป็นสตอล์กเกอร์นี่เอง  เบลล่าที่คิดว่าตัวเองเป็นสตอล์กเกอร์สอดรู้เรื่องคนอื่นชั้นเยี่ยม โดนคนอื่นสะกดรอยอยู่หลายปีไม่รู้เรื่องด้วยซ้ำ อย่างนี้เรียกว่ากรรมสนองได้ไหม  เรื่องความแค้นระหว่างเบลล่ากับกระดานข่าวให้เบลล่าจัดการไป มีเจนนี่ยืนกำกับด้วย คราวนี้นายนั่นแย่แน่ แถมเบลล่าน่าจะลอยนวลไม่โดนอาจารย์ลงโทษด้วย  &nbsp;  หลังจากนั้นเป็นเหตุการณ์เช็คบิลล์ บรรดาคณะผู้ร่วมก่อตั้งถูกนางร้ายมือใหม่อย่างเบลล่าตามราวี ช่วยไม่ได้ช่วงนี้เบลล่าว่างงานเนื่องจากแวนจบไปแล้วและไม่มีฮาเร็มให้ถล่ม ส่วนนายคนที่มองหน้าอกเธอ นายปีศาจรับปากจะไปจัดการให้ ระยะหลังมานี้เขาใจดีผิดปกติจริงๆ   หลังจากวันนั้น เหมือนมีนักเรียนชายผู้โชคร้ายหายไปจากโรงเรียนหลายวัน ก่อนจะกลับมาในสภาพผอมโซ คนต่างลือกันว่านายนี่ไปเก็บตัวลดน้ำหนักมา  &nbsp;  คนเดียวที่รอดคืออเล็กซิสลาป่วย ไม่อยู่ในโรงเรียน ทำให้รอดตัวไป แต่ว่าเขาไปไหน เรื่องนี้ดูมีเงื่อนงำอีกแล้ว  &nbsp;  “ไม่เข้าใจพวกผู้ชายเลย วิธีการแบบนี้ก็คิดออกมาได้ เวลาชอบผู้หญิงคนหนึ่งกลับเรียกร้องความสนใจโดยการด่าเธอออกสื่อ คนประหลาดแบบนี้ก็มีด้วย ผู้หญิงที่ไหนจะชอบผู้ชายปากจัด” เรนิสพึมพำ  “ผู้หญิงไม่ชอบถูกด่าอย่างนั้นหรือ” ซิลบาสเตียนถามขึ้นมาบ้าง  “บ้าสิ ใครจะชอบโดนด่า” เธอตวัดสายตามองเขา ตรรกะประหลาดไม่เปลี่ยน  “แล้วถ้าฉันเรียกเธอว่า ยายแมวบ้าแร้งทึ้ง เธอจะชอบไหม”  “นายปีศาจบ้าบอ นายไปเอาคำพูดแบบนั้นมาจากไหน”   “มหาดเล็กบอกมา”  “คำพวกนี้ไม่ควรใช้กับผู้หญิงนะ การเป็นผู้ชายปากจัด มันไม่น่ารักเลย” ทำไมเธอรู้สึกเหมือนเป็นแม่เด็ก 5 ขวบสอนลูกไม่ให้พูดคำหยาบ  “มหาดเล็กคนนั้นก็ใช้ไม่ได้ด้วย สมควรย้ายไปทำอย่างอื่น” เรนิสย้ำอีกที นายปีศาจตรรกะประหลาดพอแล้ว ถ้าอยู่กับคนตรรกะประหลาดเหมือนกัน เดี๋ยวจะกู่ไม่กลับ  “ได้ ถ้าเธอว่าใช้ไม่ได้ เดี๋ยวจะบอกแม่ให้เปลี่ยนคน”  “ผู้ชายปากจัดหมายถึงผู้ชายที่ชอบด่าผู้หญิงงั้นหรือ” นายปีศาจยังมีข้อสงสัยต่อ   “อือ ใช่ ผู้ชายปากจัด ไม่น่ารักเลย” เรนิสเน้นอีกรอบ ต่อไปนายปีศาจจะได้เลิกด่าเธอซักที  &nbsp;  “ถ้าเธอว่ามันไม่ดี ฉันจะไม่ทำละกัน” เขารับคำแบบง่ายๆ  เรนิสเอื้อมมือไปบีบจมูกเขา “เวลานายว่าง่ายแบบนี้ ค่อยน่ารักหน่อย”  นายปีศาจจะว่าไปก็ว่าง่ายเหมือนกัน...  

 </div> 
