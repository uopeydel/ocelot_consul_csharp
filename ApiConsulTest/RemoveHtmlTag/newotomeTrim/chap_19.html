 <div style="word-wrap: normal;width:90%;">
			
				
    &nbsp;  ไม่รู้ว่าเบลล่าและเจนนี่จัดการทีมกระดานข่าวนั่นอย่างไรบ้าง แต่หลังจากวันนั้นมา กระดานข่าวเงียบหายไปจากสารบบโรงเรียน  เบลล่าไม่พูดถึงอีก เป้าหมายถัดไปกลับไปฝึกฝีมือเตรียมเล่นงานคู่หมั้นและฮาเร็ม  เจนนี่พูดแค่ว่า “ผู้ชายปากเสีย จีบผู้หญิงไม่เป็นเลยเรียกร้องความสนใจแบบนี้ สมน้ำหน้าที่เบลล่าไม่แล”  รวมถึงอเล็กซิสด้วยรึเปล่า แต่ไหนแต่ไร เรนิสไม่เคยชอบนายพระเอกงูเห่านี่อยู่แล้ว โชคดีที่เจนนี่ไม่แล  &nbsp;  &nbsp;  ชั้นปีที่ 4 ต้องออกภาคสนามทุกปี เรื่องนี้เป็นธรรมเนียมมาตั้งเต่ก่อตั้งโรงเรียน ตั้งแต่สมัยปฐมกษัตริย์แล้วล่ะมั้ง 500 ปีได้แล้ว  จุดประสงค์เพื่อฝึกนักเรียนให้พร้อมรบ   เรนิสอยากจะโวยวายผู้บริหารโรงเรียน กฏโบราณ 500 ปี เลิกๆไปซะก็ได้ จะมาธรรมเนียมปฏิบัติอะไรอีก  เธอไม่ชอบความเสี่ยง ภารกิจภาคสนามแต่ละอัน เสี่ยงๆทั้งนั้น  ถึงแม้ว่าจะมีอุปกรณ์ขอความช่วยเหลือได้ แต่ถ้าคนมาช่วยมาไม่ทันล่ะ  หรือเกิดเธอถูกลอบฆ่าระหว่างการฝึกล่ะ  &nbsp;  &nbsp;  ดูเหมือนจะมีเธอคนเดียวที่คิดแบบนั้น คนอื่นไม่มีใครว่าอย่างไรเลย  เจนนี่บอกว่า “ดูน่าสนุกดีออก เหมือนไปเข้าค่าย”  ส่วนนายปีศาจหรือ “ดีแล้ว อยู่ในโรงเรียนน่าเบื่อ อยากออกกำลังกาย”  เบลล่า “ฉันจะซ้อมเอาไว้เล่นงานนายแวน”  หรือแม้แต่เธมม์ “เป็นเรื่องดีที่ทำให้เราได้ฝึก และเพิ่มพูนประสบการณ์”  &nbsp;  หา..เรนิสคิดว่าหูเธอฝาด ไม่ก็หูแว่ว เธมม์มีความคิดแบบนี้ด้วยหรือ  หากเธมม์ไม่ได้มีรูปร่างต่างจากคนอื่นชัด เธอคงต้องแงะดูหน้าเธมม์ว่าเป็นสายลับสวมหน้ากากหนังมนุษย์ปลอมตัวมาหรือไม่  ดูมีหัวคิดกว่าปกติ  เรนิสเริ่มสำนึกผิด กลับมาพิจารณาตัวเอง ขนาดเธมม์ยังคิดได้ขนาดนี้  &nbsp;  การออกภาคสนามต้องจับกันเป็นคู่ๆ รุ่นเธอเหลือแค่ 39 คน โชคดีที่แอริลไม่มีพลังเวทย์ ทางสภาอาจารย์ประชุมกันแล้วเห็นว่าไม่ปลอดภัยที่จะให้แอริลออกภาคสนาม จึงยกเว้นให้แอริลไม่ต้องไป เนื่องจากหากเกิดอะไรขึ้นกับแอริล อาจมีปัญหาระหว่างอาณาจักรได้  ถูกต้อง การออกภาคสนาม แม้ว่าจะมีการป้องกันอันตราย การร่ายเขตแดนเวทย์ไม่ให้คนนอกเข้า แต่มันก็มีหลุดรอดมาได้เหมือนกัน หากเป็นนักเวทย์ระดับสูง สามารถลักลอบเข้าไปได้  การบาดเจ็บมีทุกปี เคยมีคนตายด้วย เมื่อตั้งแต่สมัยตั้งโรงเรียนใหม่ๆ อาจารย์พยายามปลอบใจนักเรียนที่ไม่อยากไปว่าไม่มีใครตายมา 500 ปีแล้ว  แล้วไง คนเจ็บมีทุกปีไม่ใช่หรือไง ที่หนักสุดปีที่แล้วได้ยินว่าพักฟื้นไปถึง 3 เดือน  &nbsp;  เรนิสพอเข้าใจอยู่ เอาเข้าจริง สภาอาจารย์กลัวว่าระเบิดของแอริลจะทำอันตรายนักเรียนคนอื่นมากกว่า ถ้านายเอสไป การฝึกภาคสนามคงวุ่นวายและอาจมีบาดเจ็บหรือถึงตายเลยก็ได้  เจ้าหญิงอันธพาลไร้หัวคิดนั่นอยากระเบิดอะไรก็ระเบิด แถมไม่เคยสำนึกเสียใจว่าสร้างความเดือดร้อนให้ใครบ้าง  &nbsp;  การจับคู่ก็มีปัญหาอีก  เจนนี่ยืนยันจะคู่กับเธอ ส่วนเบลล่าขอคู่เธอหรือเจนนี่หรือราเชลก็ได้ ไม่เอาซิลบาสเตียน เธมม์เลือกเธอหรือซิลบาสเตียน ส่วนซิลบาสเตียนอยากคู่กับเธอ ส่วนราเชลดูจะง่ายที่สุด ใครก็ได้ แต่ถ้าเลือกได้ขอคู่ผู้หญิง  เอาเข้าไป จับฉลากกันเลยดีไหม  &nbsp;  ในกลุ่มยังทะเลาะกันไม่มีใครยอมใครทำให้ส่งรายชื่อไม่ได้  “ซิลบาสเตียน นายเป็นผู้ชายก็ไปคู่กับเธมม์สิ” เบลล่าโวยวาย  “จริงด้วย นายกับเธมม์ เหมาะกันดีแล้ว” เจนนี่เสริม  “แต่ฉันอยากคู่กับเรนิส” นายปีศาจไม่รับรู้อะไรทั้งนั้น  ปวดหัว ปวดหัวอย่างที่สุด  &nbsp;  “นายปีศาจ นายคู่กับเธมม์ละกัน” เรนิสเข้าไปสงบศึก “ไหนๆก็ผู้ชายเหมือนกัน เวลาค้างแรมอะไรน่าจะสะดวกกว่า”  “ใช่” เจนนี่แทรกเข้ามาทันที “ผู้ชายไปกับผู้ชายถูกต้องแล้ว”  “ไม่เอา” นายปีศาจดูหงุดหงิดไม่น้อย  “เอาน่า” เรนิสฉีกยิ้มหวานให้เขา “พอออกภาคสนามแล้ว คู่ใครไม่เห็นเป็นไรเลย เราค่อยมารวมกลุ่มกันก็ได้”  เขามองหน้าเธอ ก่อนจะรับคำอย่างเสียไม่ได้ “ก็ได้”  อ้า...เรนิสกระหยิ่มยิ้มย่องในใจ ได้ผล เธอสังเกตแล้วว่าเวลายิ้มที่เขาบอกว่าน่าเกลียดแบบนี้ทีไร นายปีศาจจะตามใจเธอทุกที  &nbsp;  ศึกแย่งพาร์ทเนอร์กันครั้งนี้จบลง เบลล่าคู่ราเชล เจนนี่คู่เธอ ส่วนนายปีศาจไปกับนายหมูเธมม์  ภารกิจที่ต้องทำ ต้องจับฉลาก  &nbsp;  ตอนออกมาจับฉลาก เธอเห็นวีราเนสมองมา สายตาดูไม่เป็นมิตรอย่างมาก  วีราเนสคู่กับจูเลีย ลูกสมุนหลัก ส่วนริต้าจับคู่กับนักเรียนอีกคน  เธโอ ดูอยากจะเข้ามาทักเบลล่า แต่เบลล่าเชิดใส่ ไม่อยากมองหน้าด้วยซ้ำ  สมน้ำหน้า ทำเค้าเอาไว้เยอะ...  &nbsp;  การฝึกภาคสนามก็คือการเข้าป่านี่แหละ ไปล่าตัวอะไรซักอย่าง ไม่ก็หาสมุนไพร หรือหาสมบัติตามแผนที่ที่อาจารย์เอาของไปซ่อน แล้วแต่อาจารย์จะกำหนด สามารถแลกกันได้ถ้าอีกทีมยินยอม  งานหาสมบัติถือเป็นงานง่ายที่สุด มีแผนที่ ระวังตัวไม่โดนกับดัก หาของเจอก็จบ  อีก 2 งาน ความยากง่ายขึ้นกับความสามารถนักเรียน  ส่วนใหญ่นักเรียนที่จับได้พวกหาสมุนไพรแต่ไม่เคยเรียนวิชาสมุนไพรจะไปขอแลกทีมที่มีคนเรียน ซึ่งฝ่ายที่เรียนสมุนไพรจะยินดีแลก เพราะงานหาสมุนไพรเสี่ยงน้อยกว่างานล่าสัตว์ประหลาด สัตว์อสูร   ปัญหาอยู่ที่ เธอเรียนวิชาสมุนไพรก็จริง แต่เธอดูสมุนไพรไม่เป็น ที่ปรุงยาได้เพราะมีมิคาเอลประกบบอกเธอว่าตัวไหนผิดตัวไหนถูก  &nbsp;  เฮ้อ กลุ้มใจ   &nbsp;  การจับฉลากเป็นไปอย่างเมามัน แลกกันอุตลุตไปหมด  แอริลนั่งเท้าคางมองอย่างหงุดหงิด  “ไม่เข้าใจ ถึงฉันไม่มีพลังเวทย์ แต่การต่อสู้ฉันเหนือว่าพวกผู้ชายพวกนั้น แถมยังสร้างระเบิดได้ ทำไมอาจารย์ไม่ยอมให้ฉันออกภาคสนาม”  เจนนี่ปรายตามองก่อนเหน็บแนม “ เพราะนายเป็นเจ้าหญิงไร้พลังเวทย์ผู้บอบบาง สภาอาจารย์กลัวนายดัน ตายยยย ไปแล้วจะหาเจ้าหญิงที่ไหนมาคืนเสด็จแม่นาย”  “เธอ..เธอ..” แอริลชี้หน้าเจนนี่ด้วยความโกรธ แต่ทำอะไรไม่ได้  &nbsp;  เจนนี่จับฉลากได้การล่า สิงโตภูเขาเวทย์ เอ่อ...ขอไปดูก่อนว่านายปีศาจจับได้อะไร เธอไม่ชอบฆ่าสัตว์และไม่ชอบงานเสี่ยงๆ  &nbsp;  นายปีศาจจับฉลากได้การหาสมุนไพรอะไรสักอย่างที่เธอคุ้นๆชื่อแต่จำไม่ได้ว่ามันหน้าตาอย่างไร เธมม์ดูจะพอใจมาก เธมม์น่าจะรู้ว่ามันหน้าตายังไงและหาได้ที่ไหน  เฮ้อ...อยากจะแลก แต่เธอก็หาสมุนไพรไม่ได้อยู่ดี  &nbsp;  “เธอได้งานอะไร” นายปีศาจถาม ท่าทางหงุดหงิด เขาน่าจะอยากได้อะไรที่มีการต่อสู้มากกว่าการงมพุ่มไม้ใบหญ้า  แต่เธอไม่เอางานหาสมุนไพรอยู่แล้ว หาไปก็หยิบมาผิด  &nbsp;  “เอ่อ งานธรรมดา ไม่น่าสนใจเหมือนกัน”  “อ้อ ฉันนึกว่าถ้าเธอได้งานความเสี่ยงสูงสุดอย่างตามล่าสิงโตภูเขาเวทย์ ฉันจะมาขอแลก”  อะไรนะ งานนั้นเป็นงานที่ความเสี่ยงสูงสุดงั้นหรือ  เกลียดผู้ผลิตเกม ทำไมถึงได้กลั่นแกล้งเธอตลอดเวลา...  &nbsp;  ใช่แล้ว นึกออกแล้ว เจ้างานจับสิงโตภูเขานี่เป็นภารกิจของนางเอก งานของเจนนี่ในเกมนั่นแหละ  โถ่ เรนิสอยากจะร่ำไห้ เธอเปลี่ยนคู่ได้ไหม  เจนนี่ในเกมจะมีพระเอกมาช่วยจัดการ บางทีเจนนี่อาจจะคู่กับอเล็กซิส ที่ฝีมือการต่อสู้นับว่ายอดเยี่ยม แต่ถึงไม่คู่พระเอก เจนนี่ก็น่าจะจัดการได้ใช่ไหม นึกออกละ ถึงเวลาจะมีผู้ชายสักคนมาช่วยนางเอก  แต่นี่นางเอกเล่นไม่ลงรูทไหนเลย จะเอาพระเอกจากไหนมาช่วยล่ะ  ในเกมไม่ได้เน้นฉากจับสิงโต แค่บอกว่าไปภารกิจ มีฉากอ้อล้อกับผู้ชายตอนขึ้นเขาแล้วตัดเลย จัดการสิงโตได้  &nbsp;  เรนิสกลุ้มใจกับเรื่องนี้ แต่เจนนี่กลับไม่คิดว่ามันเป็นปัญหาใหญ่  &nbsp;  “เธอรู้ไหมว่าทำไมฉันทำรายงานอะไรๆก็เสร็จเร็ว” เจนนี่ถามเธอ  เรนิสส่ายหน้า เธอจะไปรู้ได้ยังไง เรียนคนละคณะ ไม่ได้ยุ่งกันเท่าไหร่  “ฉันมีตัวช่วย” เจนนี่เดินไปหานายปีศาจ  เสียงของเจนนี่อ่อนหวานขึ้นมาทันที “ซิลบาสเตียน ฉันกับเรนิสจับฉลากได้งานล่าสิงโตภูเขา แต่พวกเราไม่แน่ใจว่าจะล่ามันได้ไหม ถ้านายเสร็จภารกิจของนายแล้ว นายตามมาช่วยพวกเราได้ไหม”  นายปีศาจหันมามองหน้าเธอ “ไหนว่าภารกิจเธอธรรมดาไม่ยุ่งยากไง”  “เรนิสไม่อยากแลกเพราะกลัวหาสมุนไพรไม่ได้ แต่จะให้นายช่วยเกรงใจนาย กลัวว่านายจะลำบาก” เจนนี่พูดยิ้มๆ  อะไรของยายแสบ พูดได้เป็นตุเป็นตะ  เจนนี่หันมาสะกิดเธอ “ยิ้มให้เขาสิ ยิ้ม เอาแบบหวานๆ”  เรนิสฉีกยิ้มแบบเสียไม่ได้ วิธีนี้จะดีจริงรึเปล่า  ซิลบาสเตียนพยักหน้ารับแบบง่ายๆ “ถ้าช่วยเธมม์หาของได้แล้ว จะตามไป”  เจนนี่ยักคิ้วให้เธอ “ฉันหลอกผู้ชายทำรายงานให้ ดังนั้นรายงานสมัยเรียนถึงได้เสร็จเร็ว ทีซิส ก็มีผู้ชายช่วยทำ เธอควรเรียนรู้ไว้ การหลอกผู้ชายทำงานแทน ทำให้ประหยัดพลังงานและเป็นการบริหารเสน่ห์”  เอางี้เลยใช่ไหม เจนนี่พัฒนาขึ้นมาก จากหลอกผู้ชายมาทำรายงานกับทีซิสแทนกลายเป็นหลอกผู้ชายมาล่าสิงโตแทน  มีใครร้ายกาจกว่านี้อีกไหม  &nbsp;  การออกภาคสนามจะเริ่มจากการเทเลพอร์ทไปเป็นคู่ๆ ไปลงที่จุดใดจุดหนึ่งในป่าเวทย์แล้วแต่จะสุ่มไป แต่ละคู่จะได้ลูกแก้วเวทย์ฉุกเฉินสำหรับเรียกเทเลพอร์ทมารับ หากมีเหตุฉุกเฉิน หรือหากภารกิจเสร็จ  หากออกมาโดยภารกิจไม่สำเร็จ จะถือว่าล้มเหลว เท่ากับสอบภาคปฏิบัติตกนั่นแหละ ต้องซ่อมด้วยการทำอะไรสักอย่างแทน เช่นการคัดตำรา  &nbsp;  ระยะเวลาคือ 7 วัน แต่ละคู่จะมีเสบียงอาหารและของใช้ที่จำเป็น  เมื่อครบ 7 วัน ไม่ว่าภารกิจจะเสร็จสิ้นหรือไม่ อาจารย์จะตามหานักเรียนทั้งหมดและไปตามเก็บกลับมาจนครบ ไม่รู้ว่าใช้วิธีไหน แต่ไม่เคยมีเด็กนักเรียนเหลือค้างในป่าเวทย์หลังวันที่ 8 เลย   แต่อย่างที่บอก เคยมีคนตาย  สำหรับการบาดเจ็บต้องไปรับออกมา มีทุกปี  &nbsp;  เรนิสอยากจะกรีดร้องตอนที่ถูกเทเลพอร์ทลงมากลางป่า นี่มันเหมาะแก่การลอบสังหารอย่างที่สุด ไม่ปลอดภัยเอาซะเลย เธอไม่ชอบอะไรแบบนี้ พื้นที่ไม่คุ้นเคย การวางแผนหนีทำได้ยาก  &nbsp;  เธอกับเจนนี่มีกระเป๋าคนละใบ ลูกแก้วเวทย์ฉุกเฉินอยู่ที่เจนนี่   “ฉันไม่ไว้ใจเธอ แค่นกบินผ่านเธออาจจะใช้ลูกแก้วเวทย์เทเลพอร์ทกลับเลยก็ได้ เธอจะกลัวอะไรขนาดนั้น”  “ที่นี่ดูไม่น่าไว้ใจ” เธอระแวงไปรึเปล่าไม่รู้ แต่เธอมีลางสังหรณ์แปลกๆ  “คิดซะว่ามาเข้าค่าย”  แล้วอยู่กลางป่าแบบนี้ นายปีศาจจะหาพวกเธอเจอได้ยังไง นายปีศาจกับเธมม์เทเลพอร์ทไปลงจุดไหนก็ไม่รู้  “การหาสิงโตภูเขาเวทย์ ต้องปีนเขาขึ้นไป” เจนนี่รำพึงก่อนมองแผนที่ในมือ “เราเดินเลียบแม่น้ำไปน่าจะดี จะได้ไม่หลง”  เอาไงเอากัน ตามนั้น ให้เจนนี่นำทาง  &nbsp;  ผ่านไป 2 วัน เดินๆพักๆ เธอยังไม่ถึงตีนเขาเลย   “นี่พวกเราหลงทางรึเปล่า” เรนิสถามเจนนี่ที่นั่งพักดูแผนที่อยู่บนก้อนหินพร้อมๆกับกินขนมปังในมือ  “ไม่ แต่ภูเขามันไกล”  จะรอดไหมเนี่ย ผ่านมา 2 วัน ยังไปไม่ถึงไหนเลย เรนิสคิดในใจว่าเจนนี่น่าจะพาเธอหลงป่าซะมากกว่า  &nbsp;  &nbsp;  บรรยากาศสิ่งแวดล้อมเปลี่ยนไป มีเทเลพอร์ท  &nbsp;  &nbsp;  เรนิสลุกขึ้นยืนทันที   &nbsp;  นายปีศาจ โผล่มาได้ถูกจังหวะ   &nbsp;  “พวกเธอมาทำอะไรแถวนี้ ภารกิจคือหาสิงโตภูเขาไม่ใช่หรือไง ทำไมไม่ไปที่ภูเขา” นายปีศาจขมวดคิ้วถาม  “เราหาทางไปที่ตีนเขา เดินมา 2 วันแล้ว”  “พวกเธอนี่...” เหมือนเขาจะพูดอะไรสักอย่างแล้วชะงักไปไม่พูดต่อ อาจจะเป็นคำว่าโง่หรืออะไรที่ความหมายใกล้เคียงกัน   เขาถอนหายใจแล้วพูดต่อ “ภูเขาไม่ได้ไปทางนี้สักหน่อย” &nbsp;  “ฉันดูตามแผนที่” เจนนี่แย้ง  “ไม่เห็นต้องดูแผนที่เธอ เห็นๆอยู่ว่าภูเขาอยู่ด้านนู้น” เขาทำหน้าเอือมระอา เขาชี้ไปที่ภูเขาซึ่งอยู่อีกด้านหนึ่ง ตรงกันข้ามกับทางที่พวกเธอจะไปเลย  นายปีศาจบ่น “ถ้าฉันไม่มา ภารกิจพวกเธอจะเสร็จไหมเนี่ย”  ถูกต้องที่สุด ยายแสบพาหลงทางซะแล้ว ไม่น่าให้ยายนี่นำทางเลย  &nbsp;  เหมือนเจนนี่จะรู้ตัวว่าไม่ควรเถียง  “ซิลบาสเตียน ไหนๆนายก็มาแล้ว ช่วยนำทางละกันนะ” เจนนี่เสียงอ่อนเสียงหวานขึ้นมาทันที  &nbsp;  “งานของนายเสร็จแล้วหรือ”  “อือ เสร็จเมื่อวานนี้ แค่งมหาผักไม่กี่ต้น เธมม์บอกว่าต้องหาแถวไหน ฉันแค่พานายนั่นไปเก็บผัก แล้วก็จัดการสัตว์ประหลาดนิดๆหน่อยๆระหว่างทาง”  “แล้วเธมม์ล่ะ” เรนิสถามต่อ  “ใช้ลูกแก้วเวทย์ฉุกเฉินออกไปแล้ว ภารกิจเสร็จแล้วนี่” เขาตอบกลับ  “แล้วนายมาช่วยพวกเราใช่ไหม นายน่ารักจัง” เรนิสมองหน้าเขา ดูเหมือนเขาขัดเขินบ้าง  “อืม”  “นายหาฉันเจอได้ยังไง” เรนิสกระซิบถาม   นายปีศาจดูนิ่งไป ดูท่าเขาไม่อยากตอบ  “นายอย่าบอกนะว่านายตามกลิ่นฉันได้” เรนิสหัวเราะขึ้นมาพร้อมพูดเล่นต่อ “หรือว่านายจมูกดีเหมือนหมา”  เขาดูเงียบไปกว่าเดิม อย่าบอกนะว่าที่เธอพูดเล่นๆมันเป็นความจริง  เอาเถอะ เมื่อเขาไม่อยากพูดถึง เธอก็จะไม่ถามละกัน ไหนๆเขาอุตส่าห์มาช่วยแล้วนี่นา  &nbsp;  มีรีด#ทีมจอมมาร ใจดีวาดรูปให้ค่ะ ขอขอบคุณ คุณ robotcmy (Rho CM) นะคะ สำหรับรูปสวยๆ ให้ไปจิ้นกันต่อWriter’s note : อันนี้เป็นตอนของพรุ่งนี้นะคะอัพให้ก่อน แล้วพรุ่งนี้จะลงให้อีกล็อตนึง ถ้าเป็นไปได้หากไรท์ปั่นทันน่าจะจบลูปภาคสนาม หลังจากนั้นจะงดอัพจนกว่าไรท์จะกลับจากอาณาจักรโพ้นทะเล   

 </div> 
