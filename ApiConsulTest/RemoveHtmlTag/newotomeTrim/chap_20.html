 <div style="word-wrap: normal;width:90%;">
			
				
    &nbsp;  พวกเธอมาถึงตีนเขากันตั้งแต่เมื่อคืนด้วยการนำทางที่มีประสิทธิภาพของนายปีศาจ ดูมีความหวังกว่าให้เจนนี่นำทางมาก   ในช่วงเช้า ขณะสำรวจรอบๆ เพื่อหาทางขึ้นเขาที่น่าจะปลอดภัย เรนิสสะดุดอะไรสักอย่างลงไปหน้าคะมำ โชคมีเธอใช้มือเท้าเอาไว้ ไม่งั้นคงหน้าทิ่มโคลน ดูสิ ตอนนี้มือเลอะหมดแล้ว  นายปีศาจดูจะตกใจ เขาใช้เท้าเขี่ยสิ่งที่เธอสะดุดกระเด็นออกไปก่อนที่เขาจะพยุงเรนิสที่พยายามลุกขึ้น  เจนนี่ไปชะโงกดูของสิ่งนั้น  “นี่คนบาดเจ็บ”  จริงๆมันไม่ใช่ของ เป็นผู้ชายใส่ชุดสีดำ ตัวสูงใหญ่ เสื้อชุ่มไปด้วยเลือด  “ซิลบาสเตียน ไปเอาของที่วางไว้ตรงที่พักแรมเมื่อคืนมาหน่อย จะเอามาใช้ทำแผล” เจนนี่พูดขึ้นมา  นายปีศาจทำเป็นไม่ได้ยิน  เจนนี่ถลึงตาใส่ “ถ้านายไม่ไป ฉันจะใช้ให้เรนิสไปเอง”  นายปีศาจเหมือนไม่สบอารมณ์ เขาเดินออกไปอย่างเสียไม่ได้  &nbsp;  เรนิสลากขาของเธอที่ยังเจ็บจากการสะดุดวัตถุยักษ์นั่น ไม่รู้ว่านายปีศาจเตะนายนี่กระเด็นไปได้ไง  แล้วแรงเตะนี่จะทำให้นายนี่ตายรึเปล่า  &nbsp;  ใครมานอนกองอยู่ตรงนี้   อย่าบอกนะว่า  เรนิสเอาผ้าเช็ดหน้าเธอเช็ดคราบเลือดผสมโคลนบนหน้าเขา  &nbsp;  ว่าแล้ว...เธอขอก่นด่าผู้ผลิตเกม หาเรื่องให้ไม่หยุดไม่หย่อน ไหนจะภารกิจอันตรายสูงสุดสำหรับนางเอก และนี่มันพระเอกรูทลับ หรือให้ถูก เรียกว่ารูทหายนะลับๆก็ได้  &nbsp;  เรนิสเหลือบไปมองเจนนี่  ถูกต้องอีก นางเอกไม่ลงรูทไหนเลยอย่างเจนนี่ มีความเสี่ยงที่จะเจอพระเอกรูทลับตอนปีสุดท้าย ทำไมเธอลืมเรื่องนี้ไปได้ล่ะ  เรนิสนั่งลงกับพื้นกุมขมับขอใช้สติคิดก่อนเอายังไงดี นวดขมับด้วยความปวดหัวปวดใจ  เอายังไงดี ทิ้งๆไว้ตรงนี้เลยดีไหม เป็นการกำจัดความเสี่ยง ไหนๆก็บาดเจ็บปางตายละ ปล่อยตายไปเลย ตัดปัญหาระยะยาว ดูแล้งน้ำใจไปไหม  ตามเกม เจนนี่จะเข้าไปช่วยตาพระเอกรูทลับนี่ด้วยการรักษาอาการบาดเจ็บด้วยเวทย์แสง และหลังจากนั้นพอพระเอกนี่ฟื้นขึ้นมา   &nbsp;  เฮ้อ..พอเขาเห็นใบหน้าอันสวยงามราวกับนางฟ้าของเจนนี่ก็จะตกหลุมรักเจนนี่ทันที และเจนนี่จะเข้าช่วยเหลือทำภารกิจลับของพระเอกรูทลับให้สำเร็จจึงจะกูดเอนด์ แต่แบดเอนด์งั้นหรือ โดนฆ่าปิดปาก  ขอคิดก่อนนะ เกี่ยวอะไรกับเธอ  ใช่ ถ้านางเอกลงรูทนี้ เธอจะรู้ความลับของภารกิจนี้เข้า เรนิสจะโดนฆ่าปิดปาก  ตาย..ตาย..และตายอีกแล้ว รูทหายนะถั่วงอก เธอไม่ปลูกมันก็ตามมาถึงที่  อะไรกัน...ความซวยมันจะตกมาถึงเธอได้ขนาดนั้น เดินสำรวจตีนเขาอยู่ดีๆรูทหายนะก็ตกลงมาใส่  &nbsp;  ดีที่สุด ทิ้งนายนี่ไว้นี่แหละ ยังไงก็เป็นพระเอก คงไม่ตายง่ายๆหรอก  &nbsp;  เรนิสหันไปหาเจนนี่เพื่อจะอ้าปากบอกว่าเราไปกันเถอะ ทิ้งนายพระเอกนี่ไว้ดีกว่า แต่สิ่งที่เธอเห็นคือ  &nbsp;  &nbsp;  เจนนี่กำลังใช้เวทย์แสงรักษาเยียวยานายพระเอกเจ้าของรูทหายนะนั่น  พระเจ้า...ไม่จริง เรนิสอยากจะเอาหัวโขกก้อนหิน ไม่ก็ยกหินปาหัวเจนนี่   ไปรักษามันทำไม เดี๋ยวมันตื่นมันจะตกหลุมรักเธอ  &nbsp;  “เจนนี่ หยุดดดดดดดด” เรนิสกรีดร้อง  “อะไร กำลังช่วยคนอยู่ อย่าพึ่งกวนสมาธิ” เจนนี่หยุดการใช้เวทย์แสงชั่วคราวหันมาตวาดใส่  “บอกให้หยุดดดดด ไม่ต้องช่วย” ยายแสบ บทจะใจดีมีเมตตาก็ใจดีขึ้นมาเฉยๆเนี่ยนะ  “เธอนี่ใจดำ เงียบไปเลยนะ จะเสร็จแล้ว” เจนนี่หันมาตวาดอีกรอบแล้วหันไปรักษารูทหายนะลับๆต่อ  &nbsp;  เรนิสน้ำตาคลอ ใครจะเข้าใจหัวอกเธอบ้าง ประโยคที่ว่า จะเสร็จแล้ว แปลว่าช่วยเสร็จแล้วใช่ไหม  ถ้างั้นเอาใหม่ ช่วยเสร็จแล้วให้ปลีกตัวหนีไปเลย ปล่อยให้พระเอกรูทลับตื่นมาเจอนางไม้ที่ไหนสักที่แล้วตกหลุมรักนางไม้ในป่าไปละกัน  หวังว่านางไม้จะช่วยคุณพระเอกสืบคดีได้สำเร็จ...  &nbsp;  &nbsp;  เจนนี่ปล่อยแสงเวทย์มารักษาพระเอกรูทลับเสร็จพอดี “ยายแบ๊ว โวยวายอะไร”  “อีตานี่เป็นพระเอกรูทลับ อย่าไปยุ่งกับเขามาก เดี๋ยวจะซวย ช่วยเสร็จแล้วรีบหนีดีกว่า”  “เอางั้นหรือ แต่ฉันใช้ให้ซิลบาสเตียนไปเอาของมา เกิดเขากลับมาแล้วหาพวกเราไม่เจอล่ะ”  จริงด้วย นายปีศาจรับปากจะช่วยฆ่าสิงโตภูเขาเวทย์ให้เธอ เกิดเธอหนีไปก่อน ไม่มีคนช่วย แถมนายปีศาจต้องงอนแน่ๆ  รอ ก็ รอ  “นั่งไกลๆนายนั่นหน่อยละกัน ถ้าเขาจะฟื้น เราก็หลบไปซะ มุดเข้าพุ่มไม้ก็ได้ เขาจะได้ไม่เห็นพวกเรา” เรนิสถอนหายใจ แล้วลากเจนนี่ออกไปนั่งไกล 10 เมตร  “ถ้าเขาฟื้นมาเห็นเธอแล้วจะตกหลุมรักเธอ พวกเราจะวุ่นวายไม่จบไม่สิ้น” เรนิสย้ำอีกที หรือเธอควรใช้โคลนป้ายหน้านางเอกเละเทะดี อีตาพระเอกนี่ตื่นมาจะได้ตกหลุมรักไม่ลง  &nbsp;  &nbsp;  อีกประมาณ 10 นาทีต่อมา นายปีศาจก็เดินกลับมาพร้อมกระเป๋าของเจนนี่  “คราวหลังเอาของมาให้ครบๆสิ” เขาบ่น  “เราไปกันเถอะ” เรนิสลุกขึ้น  “ตกลงนายนั่นเอาไง” ซิลบาสเตียนถาม พลางเดินไปชะโงกไปดู  “ทิ้งไว้นั่นแหละ” เจนนี่พูด  &nbsp;  “เอ๋” นายปีศาจทำเสียงแปลกใจ เขาก้มลงไปสำรวจนายพระเอกรูทลับแล้วหันมาทางเรนิส “เขาเป็นคนของแม่ มีสัญลักษณ์ว่าเป็นคนของพระราชินี”  คนของพระราชินี น่าจะใช่ ภารกิจนี้เกี่ยวข้องกับราชวงศ์ ใช่ คำสั่งน่าจะมาจากพระราชินี  สรุปเอายังไงดีล่ะ  “ตกลงจะทิ้งเขาไว้ไหม” เจนนี่ถาม  “อือ ทิ้งไว้กับซิลบาสเตียนนี่แหละ พวกเราไปล่าสิงโตภูเขาเวทย์กันสองคนก็ได้” ประเมินแล้ว ความเสี่ยงจากการล่าสิงโต ดูจะน้อยกว่าความเสี่ยงที่จะอยู่กับพระเอกรูทลับ อันแรกไม่สำเร็จก็แค่สอบตก แต่อันหลัง ถึงตายได้เลยนะ  &nbsp;  แต่เหมือนพระเจ้าไม่เห็นใจพวกเธอ เสียงพระเอกรูทลับครางขึ้น ซิลบาสเตียนนั่งคุกเข่าข้างเดียวแล้วชะโงกหน้าไปดูอีกรอบ  “เหมือนเขาจะฟื้นแล้ว”  &nbsp;  &nbsp;  “นี่ฉันตายแล้วหรือไง ที่นี่คือสวรรค์ใช่ไหมถึงได้มีนางฟ้า” เสียงแหบแห้งของคุณพระเอกรูทลับดังขึ้น  &nbsp;  พระเจ้า นายนั่นสายตาเป็นกล้องดูดาวหรือยังไง เจนนี่อยู่ไกลขนาดนี้ถึงได้มองเห็นเจนนี่ได้  ออร่านางเอกช่างแรงจริงๆ ขนาดระยะทาง 10 เมตร พระเอกรูทลับยังมองเห็นแล้วตกหลุมรักได้  &nbsp;  อย่างว่าแหละ ฟังชั่นที่กำหนดจากเกม มันเปลี่ยนแปลงได้ยาก  &nbsp;  &nbsp;  เดี๋ยวนะ นั่นคืออะไร  พระเอกรูทลับพยุงตัวขึ้นนั่งก่อนจะจับมือนายปีศาจไว้  “เธอช่วยฉันไว้ใช่ไหม นางฟ้าของฉัน”  เลี่ยนอย่างที่สุด  สรุปเกมนี้ได้เปลี่ยนเป็นเวอร์ชั่นวายแล้วใช่ไหมเนี่ย ท่าทางเกาะกุมมือแบบนั้น  พระเอกรูทลับยังคงมองนายปีศาจด้วยความลุ่มหลง  นายปีศาจดูงุนงงจับประเด็นไม่ถูก  เขาหันมาทางเธอกับเจนนี่ “ที่เขาพูดแปลว่าอะไร”  &nbsp;  เรนิสอึ้งอยู่พักใหญ่ ให้เธอตอบว่าอะไรดี แปลไปตรงๆว่าพระเอกรูทลับตาพร่ามัวเห็นนายปีศาจเป็นนางฟ้านางสวรรค์จะได้ไหม   เจนนี่กลั้นหัวเราะไว้แทบไม่ไหว “เขาคิดว่านายเป็นผู้หญิงแล้วเขาก็ชอบนายไง ซิลบาสเตียน”  เหมือนประโยคนั้นเป็นกำปั้นชกนายปีศาจ เขาดูผงะไปก่อนที่เขาจะสะบัดมือออกแล้วใช้หมัดซัดนายพระเอกรูทลับที่กุมมือเขาไว้ลงไปสลบอีกรอบ  ขณะที่เขากำลังจะร่ายเวทย์ธาตุอะไรสักอย่างที่เขามีลงไปซ้ำพระเอกผู้โชคร้ายคนนั้น   เจนนี่ตะโกนห้ามเขาไว้ “เขาเป็นคนของแม่นายไม่ใช่หรือไง เอาไว้ถามก่อนดีไหมว่าส่งมาทำอะไรแล้วค่อยกระทืบ”  ถูกต้อง สอบถามก่อนแล้วค่อยกระทืบ เจนนี่ดูมีหลักการ  นายปีศาจชะงักไป และพยักหน้า   &nbsp;  จบรูทนี้ พระเอกรูทลับ  บทสรุปคือ พระเอกรูทลับฟื้นขึ้นมาเจอเจ้าชายซิลบาสเตียนผู้งดงาม ก็ได้ตกหลุมรักเจ้าชาย...มีอะไรพังได้มากกว่านี้อีกไหม...  ตกลง นายพระเอกรูทลับเป็นลูกเป็ดที่ออกมาจากไข่ใช่ไหม กระเทาะเปลือกออกมาเจอตัวอะไรก็คิดว่าเป็นแม่  ส่วนนายนี่ ไม่รู้จะว่ายังไงดี ฟื้นขึ้นมา เห็นหน้าใคร ก็ตกหลุมรักทันที  &nbsp;  &nbsp;  &nbsp;  &nbsp;  “ยายแบ๊ว เอายังไงต่อ” เจนนี่ถามเธอบ้าง  “ฉันจะไปรู้ได้ยังไง” เรนิสส่ายหน้า  ใครจะไปรู้ล่ะ ผิดแผน ผิดเกม ผิดเพี้ยนไปหมดแล้ว พระเอกตกหลุมรักพระเอกอีกคน ใครจะไปรู้ล่ะว่าอะไรจะเกิดขึ้นต่อ  มันไม่มีอะไรเหมือนเกมเดิมซักนิดนึง...  คนเขียนไกด์เกมก็เหอะ เจอแบบนี้ไปไม่ถูกเหมือนกัน  &nbsp;  “รอเขาตื่น ถามเขาเสร็จว่ามาทำอะไร ไล่เขากลับ แล้วเราก็ไปล่าสิงโตกันต่อ” นายปีศาจสรุป  ดูท่า นายนี่จะหมกมุ่นอยู่กับการล่าสิงโตภูเขาเวทย์  ดีละ มีคนทำงานแทน  &nbsp;  สำหรับเรื่องภารกิจลับของพระเอกรูทลับนี่สิ เอายังไงดีล่ะ   เธอไม่อยากจะยุ่งด้วยเลย ไม่อยากโดนฆ่าปิดปาก   แต่นายปีศาจจะต้องการทำภารกิจของแม่เขาให้เสร็จไหมล่ะ  ถ้าเขาต้องการทำต่อ แล้วเธอต้องช่วยเขาไหม ในฐานะเพื่อนกัน เธอควรรึเปล่า  แต่ถ้าเธอช่วย จะมีผลกระทบอะไรต่ออีกไหม เรื่องราวชักจะน่าปวดหัว  &nbsp;  พระเอกรูทลับฟื้นขึ้นอีกรอบในเวลาไม่นาน ที่จริงไม่ได้ฟื้นเอง แต่นายปีศาจขี้เกียจรอ เขาร่ายเวทย์ธาตุน้ำลงไปรด เรียกว่าเทราด น่าจะถูกต้องกว่า  นายนั่นไม่สำลักน้ำตายถือว่าสวรรค์คุ้มครองเขาแล้ว  &nbsp;  เธอกับเจนนี่ตัดสินใจไม่เข้าไปยุ่ง ให้สองคนนั้นคุยกันเอง  เอาว่าถ้านายปีศาจต้องการความช่วยเหลือให้พวกเธอช่วย เธอก็จะช่วยละกัน   &nbsp;  สองคนนั้นใช้เวลาคุยกันอยู่ครู่ใหญ่ นายปีศาจเดินออกมา หน้าตาเครียดกว่าปกติ  &nbsp;  “นายอยากให้ฉันช่วยอะไรไหม เรื่องภารกิจนั่น”  “ไม่เป็นไร ฉันจะให้เขากลับไปบอกแม่ว่าไม่ต้องทำแล้วภารกิจนี้” เขาขมวดคิ้วเป็นปม ดูแล้วหงุดหงิดอย่างมาก  ทำไมดูหงุดหงิดขนาดนี้ หรือว่านายปีศาจจะโดนพระเอกลูกเป็ดลวนลาม  “เขาทำอะไรนายรึเปล่า”  “ทำอะไร” นายปีศาจเลิกคิ้วถาม  “คือ...เขาลวนลามนายหรืออะไรทำนองนั้นรึเปล่า”  นายปีศาจ “...”  &nbsp;  นายปีศาจดูอึ้งไปกับคำถามของเธอ และอาจจะรับไม่ได้   เขาตวาดใส่“เธอจะบ้าหรือไง คิดอะไรบ้าๆบอๆ”  &nbsp;  “ฉันจะให้เขากลับให้เร็วที่สุด ภารกิจอะไรนี่ไร้สาระมาก ฉันฝากเขาไปบอกแม่ว่าไม่ต้องทำแล้ว” เขาสรุป  &nbsp;  “ตกลงนายไม่อยากรู้หรือไง” เรนิสมองเขาอย่างแปลกใจ  “มันไม่จำเป็นต้องรู้นี่ มันไม่มีหลักฐานอะไรอยู่แล้วที่จะยืนยันได้” เขาตอบพลางจ้องตาเธอ “อย่าบอกนะว่าเธอก็รู้เหมือนกัน”  “ถ้าฉันรู้ล่ะ” เรนิสยิ้มอย่างยียวน ถ้าเธอรู้ความลับนี้แล้วเขาจะว่าอย่างไร  “ถ้าเธอรู้แล้วก็อย่าบอกใคร แค่นั้นแหละ” เขาตอบด้วยน้ำเสียงเย็นชา  “นายไม่สงสัยหรือว่าฉันรู้มาจากไหน”  “ไม่ ฉันเดาได้ว่าเป็นผู้ผลิตเกม อะไรแปลกๆที่เธอรู้มา เธอรู้มาจากผู้ผลิตเกมทั้งนั้นแหละ”   เรนิสหัวเราะ “นายปีศาจ นายฉลาดที่สุดเลย”  &nbsp;  เรื่องจบแบบง่ายๆแบบนี้ ไล่พระเอกรูทลับกลับไป พวกเธอจะไปล่าสิงโตกัน  &nbsp;  แล้วถ้านายพระเอกลูกเป็ดนั่นติดใจนายปีศาจขึ้นมาแล้วไม่ยอมไปล่ะ จะทำยังไงกันต่อดี  &nbsp;  Writer’s note: เป็นไง พระเอกรูทลับ เข้าใจว่าเตือนไปหลายครั้งแล้วว่าอย่าไปหวังอะไรมากเลย...  ทำไมต้องมีนายนี่มางั้นหรือ  ไรท์ก็ไม่รู้เหมือนกัน อ้างอิงจากการศึกษานิยายแนวโอโตเมะเกมออริจินอลจากญี่ปุ่นหลายเรื่อง เห็นเกือบทุกเรื่องเค้าจัดๆกันมาแบบนี้   ตามเช็คลิสท์ ในโอโตเมะเกม ต้องมี   เจ้าชายคู่หมั้นนางร้าย(ซีริล)   พี่/น้องชายคู่หมั้น(จอมมาร)   อัศวินเพื่อนพระเอก(แวน) &nbsp;  พี่ชาย/น้องชายบุญธรรมนางร้าย(เธมม์ เออ นั่นแหละนับๆไป)   ประธานนักเรียนแสนดี(มิคาเอล)   เจ้าชายต่างอาณาจักร(อองตัวร์)   พระเอกอะไรสักอย่างที่เอามาเป็นตัวประกอบ(แอนโธนี่ที่คนจำชื่อไม่ได้)   แล้วก็พระเอกรูทลับที่มักจะเป็นตัวละครลับ บางเรื่องก็นักฆ่า บางเรื่องก็สายสืบจากอาณาจักรอื่น บางเรื่องก็อาจารย์ในโรงเรียน บางเรื่องก็เอเลี่ยนจากนอกโลก(อันนี้มั่ว)  ก็ทำตามเช็คลิสท์ไง   จัดให้มันครบๆ เห็นไหม ครบหมดเลย เดี๋ยวเค้าจะหาว่ามันไม่ครบถ้วน ถึงมันจะมาแบบพังๆก็เหอะ...แต่ก็ครบนะ เห็นไหม  

 </div> 
