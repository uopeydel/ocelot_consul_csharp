 <div style="word-wrap: normal;width:90%;">
			
				
    คำเตือน : ผู้ผลิตเกมได้เปิดโหมด RPG สำหรับบทนี้ ขอผู้อ่านปรับสภาพเราจะทำการเปลี่ยนจากโอโตเมะเกมเข้าสู่เกม RPG  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; การเดินทางล่าสิงโตยังดำเนินต่อไป พร้อมสมาชิกใหม่อีกคน นายพระเอกรูทลับที่ตอนนี้รู้แล้วว่าชื่อ มาร์คัส  มาร์คัสได้รับมอบหมายให้มาสืบความลับเรื่องหนึ่ง เขาเข้าไปสืบที่หมู่บ้านแห่งหนึ่งชานเมืองหลวงและถูกจับได้โดยองครักษ์ลับภายใต้การดูแลของฝ่ายตรงข้าม คนพวกนั้นไล่ล่าเขา   เขาสู้และหนี ได้รับบาดเจ็บ ส่วนพลัดเข้ามาในป่าเวทย์ที่โรงเรียนใช้เป็นที่ฝึกภาคสนามของนักเรียนได้อย่างไรก็ไม่รู้  ให้เรนิสเดา จะอะไรซะอีก การกำหนดจากผู้ผลิตเกม ศัตรูตัวฉกาจของเธอ ไม่รู้จะจองเวรกันไปถึงไหน ไม่ปล่อยให้เธออยู่อย่างสงบได้บ้าง  &nbsp;  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; มาร์คัสเหมือนจะรับรู้แล้วว่านายปีศาจเป็นผู้ชาย แต่ก็ยังขอติดตามนายปีศาจต่อไป โดยอ้างว่าเขาเป็นคนของพระราชินี จะติดตามคุ้มครองเจ้าชายจนเสร็จภารกิจไม่ว่าจะไล่อย่างไรก็ไม่ไป นายปีศาจหงุดหงิดใจอย่างยิ่ง นิสัยนายปีศาจออกจะขี้รำคาญอยู่แล้ว ยิ่งมีคนมาวอแว เขายิ่งไม่ชอบ  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; เรนิสชักสงสัยเหมือนกัน พระเอกลูกเป็ดนั่นรู้ว่านายปีศาจเป็นผู้ชายจะยังชอบอยู่ไหม หรือว่ากำหนดฟังชั่นมาว่าตื่นมาเจอใครให้รักคนนั้นมันเปลี่ยนไม่ได้  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; สำหรับเจนนี่งั้นหรือ ตราบใดที่นายมาร์คัสนั่นไม่ยุ่งกับตัวเจนนี่เอง ยายแสบก็ขี้เกียจจะสนใจอะไร มีคนมาช่วยล่าสิงโตเพิ่มได้ยิ่งดี  &nbsp;  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; สิงโตภูเขาก็ต้องอยู่บนภูเขาถูกไหม และตอนนี้พวกเธออยู่ที่อยู่บนภูเขามาระยะหนึ่งแล้วและพยายามมองหาสิงโตภูเขานั่น  ผ่านไปอีกวัน พวกเธอยังหาสิงโตไม่เจอ  &nbsp;  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ระหว่างที่กำลังพักผ่อน เจนนี่วางกระเป๋าสัมภาระไว้ เอาผ้าเช็ดหน้าออกมาชุบน้ำเช็ดหน้าเช็ดตา  มีบางสิ่งมายุ่งกับห่อสัมภาระของพวกเธอ   &nbsp;  แย่แล้ว...  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; นั่นมันจิ้งจอกแดงของวีราเนส กำลังคาบกระเป๋าของเจนนี่ไป  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; นายปีศาจเหมือนจะตาไว เขาร่ายเวทย์ธาตุมืดใส่สัตว์เวทย์ จิ้งจอกแดงวายร้ายนั่นสลายไปทันที  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; เจนนี่เข้าไปสำรวจของ  “แย่แล้ว” เสียงเจนนี่อุทาน “ลูกแก้วเวทย์ที่ใช้สำหรับเทเลพอร์ทกลับหากมีเหตุการณ์ฉุกเฉินถูกไอ้หมาบ้านั่นกัดแตก”  &nbsp;  วีราเนสต้องมีแผนการร้ายแน่ๆเลย ทำลายลูกแก้วเวทย์สำหรับเหตุการณ์ฉุกเฉินของพวกเธอ   “เกลียดนักเชียว นางจิ้งจอกแดง” เจนนี่พูดอย่างเจ็บแค้น  “สัตว์เวทย์อยู่แถวนี้ คนอาจจะอยู่แถวนี้ก็ได้” เรนิสพูดเครียดๆ “เราควรหายายนั่นไหม แล้วรีดถามว่ายายนั่นวางแผนอะไรอยู่”  หากถามว่าวีราเนสอยากจะทำอะไร ก็น่าจะเล่นงานเธอกับเจนนี่นั่นแหละ หากไม่มีเธอสักคน สิ่งที่วีราเนสหวังไว้อาจจะสมหวัง และสำหรับเจนนี่งั้นหรือ ความแค้นส่วนตัวที่ถูกเจนนี่รังแกซ้ำๆมาหลายที  &nbsp;  “ไม่ต้องหรอก” เจนนี่พูดอย่างไม่แยแส “ยายนั่นจะทำอะไรพวกเราได้ ครบ 7 วันก็มีคนมารับออกไป นี่เหลืออีก 2 วันเอง ที่น่ากลุ้มกว่าคือเรายังหาสิงโตภูเขาอะไรนั่นไม่ได้ซักตัวเลย”  &nbsp;  เรนิสหันไปมองนายปีศาจเป็นทำนองถามความเห็นจากเขา  การหาตัววีราเนสอาจทำให้เสียเวลา ภารกิจของพวกเธอเหลือเวลาไม่มากด้วยสิ แล้วตามหาตัวยายนั่นไม่รู้ว่าจะหาได้ง่ายรึเปล่า  “ทำไมต้องไปตามหายายนั่นด้วย ไปล่าสิงโตยังดูมีสาระกว่า” เขาตอบเรียบๆ  เมื่อไม่ตามหาตัวการอย่างวีราเนส พวกเธอก็หาทางขึ้นภูเขาต่อ เรนิสยังอดกังวลไม่ได้ว่าวีราเนสจะลอบเล่นสกปรกเล่นงานเธอรึเปล่า  ตอนนี้วีราเนสไม่ใช่วีราเนสแบบในเกมแล้ว เจ้าหล่อนถูกเจนนี่เล่นงานจนกลายเป็นบั๊กไป ดูจะสุขุมร้ายลึกอย่างบอกไม่ถูก เรนิสสังหรณ์ใจว่าวีราเนสจะหาทางเล่นงานพวกเธอเพื่อแก้แค้น  &nbsp;  &nbsp;  สิงโตภูเขาเวทย์อยู่อาศัยเพียงลำพัง มักจะอยู่ตามถ้าบนภูเขา ลักษณนิสัยดุร้าย ใช้เวทย์ไฟได้ โดยสามารถโจมตีด้วยลูกไฟ  คิดแล้วอยากสาปแช่งผู้ผลิตเกมอีกครั้งที่กลั่นแกล้งกันแบบนี้  &nbsp;  พอคิดถึงอะไร สิ่งนั้นมักมาหา...  &nbsp;  เสียงคำรามดังก้อง สิ่งที่ก้าวออกมาจากซอกหินลักษณะคล้ายสิงโตตัวผู้แต่แผงคนเป็นสีแดงเพลิง ทันทีที่มันก้าวออกมา มันพ่นลูกไฟ  เรนิสและคนอื่นหลบลูกไฟออกไปด้านข้าง  แย่มาก แย่จริงๆ นี่ไม่ใช่มังกร ทำไมพ่นไฟได้ ไม่ยุติธรรมเลย  โชคดีมันมีตัวเดียว แต่พวกเธอมีถึง 4 ขอใช้วิธีรุม เหมือนเล่นเกม RPG นั่นแหละ รุมตีมอนสเตอร์  เจนนี่ถอยห่างออกมาพร้อมร่ายเวทย์สายฟ้า นายปีศาจใช้เวทย์น้ำต้านลูกไฟที่มันพ่น ส่วนเรนิสใช้เวทย์เถาวัลย์และเกราะวงแหวนไฟกั้นไม่ให้มันเข้ามาใกล้  และนายพระเอกลูกเป็ดออกจากไข่ ไม่ทำอะไรนอกจากส่งเสียงเตือน  “ระวัง มันพ่นไฟมาทางซ้ายแล้ว”  “เจ้าชายระวังตัวด้วย”  น่ารำคาญอย่างที่สุด นายนี่มีประโยชน์อะไรบ้างเนี่ย  ถ้าไม่เจอเจนนี่ช่วยในเกม ภารกิจนั่นไม่มีวันสำเร็จแน่นอน  เรนิสทดท้อใจ พระราชินีช่างอาภัพ ลูกชายสุดที่รักตรรกะประหลาด ขนาดคนที่สั่งมาทำภารกิจพิเศษยังงี่เง่าได้ขนาดนี้ จะทำอะไรสำเร็จบ้างไหมเนี่ย  มิน่า ตามเกม ซีริลถึงได้ชนะศึกชิงบัลลังก์เป็นส่วนใหญ่ เพราะลูกสมุนพระราชินีมีแต่พวกไม่ได้เรื่องนี่เอง  &nbsp;  แล้วตอนนั้นเธอเคลียร์รูทนี้ได้อย่างไร ในเมื่อพระเอกลูกเป็ดนี่ไร้ความสามารถขนาดนี้  เรนิสเสกลูกไฟยักษ์พ่นใส่สิงโตนั่นอีกที ตามด้วยการโจมตีด้วยพายุน้ำแข็งของนายปีศาจและเวทย์สายฟ้าของเจนนี่  นับเป็นการรวมตัวกันเพื่อตีมอนสเตอร์อย่างแท้จริง  พ่วงด้วยเสียงเชียร์จากมาร์คัส พระเอกรูทลับลูกเป็ด ขอใช้คำว่า...กาก...อย่างยิ่ง ไม่รู้ว่าจัดเป็นพระเอกกับเขาได้อย่างไร  &nbsp;  &nbsp;  หลังการจู่โจมซ้ำๆ สิงโตเวทย์ภูเขานั่นก็หมอบ ซิลบาสเตียนใช้ดาบไฟซ้ำมันอีกที ผลงั้นหรือ ตายสนิท  &nbsp;  เจนนี่นำกระดาษบันทึกเวทย์ที่ใช้จดภารกิจออกมา เวทย์บันทึกจางหายไปบ่งบอกว่าภารกิจสำเร็จแล้ว  “เราใช้เทเลพอร์ทออกจากที่นี่ได้ไหม” เรนิสหันไปถามซิลบาสเตียน เธอมีลางสังหรณ์ว่าอยู่ในป่านี้ต่อไม่ปลอดภัย ภารกิจเสร็จแล้วควรหนีกลับน่าจะดีกว่า  “ไปกันหมดไม่ไหว” เขาตอบ “อีกอย่าง ฉันไม่อยากให้ใครรู้ว่าฉันใช้เทเลพอร์ทได้”  จริงสิ เรื่องธาตุมืดของนายปีศาจดูเป็นความลับ เขาไม่เคยใช้ธาตุนี้ให้คนอื่นเห็นเสียด้วย  &nbsp;  &nbsp;  ขณะที่ทุกคนกำลังจะหาทางเดินลงเขา นายปีศาจหยุดชะงัก  “ระวัง มีคนตามพวกเรามา”  เรนิสชะงักตามเขาไปด้วย นายปีศาจมีสีหน้ากังวลบ้าง “หาที่กำบังก่อน”  ทันใดนั้น มีลูกไฟหลายสิบลูกพุ่งเข้ามาหากลุ่มของพวกเธอ  ทุกคนกระโดดหลบได้ทัน นายปีศาจร่ายเวทย์ไฟโจมตีกลับไปทันที  อะไรกัน สิงโตภูเขาเวทย์มีลูกหลาน เมีย ไม่ก็กิ๊ก มาแก้แค้นหรืออย่างไร ไหนใครบอกว่าพวกนี้จะอยู่เดี่ยวๆ  การโจมตีกลับมามีอีกระลอก คราวนี้เป็นเวทย์ดาบลม นายปีศาจดึงเธอหลบลงไปที่พื้นพร้อมกับกลิ้งหาที่กำบัง  เจนนี่กับนายพระเอกลูกเป็ดนั่นกลิ้งไปอีกด้านหนึ่ง  นี่ไม่ใช้สัตว์อสูรหรือสัตว์เวทย์อะไรแล้ว คนชัดๆ มือสังหารทั้งนั้น  “นักเวทย์ มีหลายคนด้วย ส่วนใหญ่เป็นนักเวทย์ระดับสูง” นายปีศาจกระซิบ  &nbsp;  ฉากนี้คืออะไร การลอบสังหารหรือไง แล้วคนพวกนี้เข้ามาได้อย่างไรในเขตป่านี้ หรือว่าจะเป็นมือสังหารที่ตามล่านายปีศาจ ไม่ก็เจ้าพระเอกลูกเป็ดตัวปัญหานั่น  &nbsp;  เรนิสมือเย็นเยียบ นี่ไม่ใช่การต่อสู้ในลานประลอง แต่น่าจะเป็นการลอบสังหาร   การโจมตีจากฝ่ายตรงข้ามมาอีกระลอก พวกเธอหลบเข้าที่กำบังกันหมดแล้ว เตรียมตั้งรับ  &nbsp;  &nbsp;  &nbsp;  เจนนี่ร่ายเวทย์สายฟ้าโจมตีกลับทันที ฝ่ายตรงข้ามกระเจิงหลบออกมา คราวนี้เห็นตัวคนแล้ว เป็นนักเวทย์กลุ่มหนึ่งประมาณ 12 คนได้  พวกเขาพุ่งจากซอกหินบนภูเขาและบางคนกระโจนเข้าจู่โจมพวกเธอในระยะใกล้  &nbsp;  การต่อสู้บนภูเขา ที่เต็มไปด้วยหินและชะง่อนผา ดูอย่างไรก็เสี่ยงมาก ไม่ว่าจะบาดเจ็บจากการถูกโจมตี หรือตกลงไป  นักเวทย์ชั้นสูงหลายคนเริ่มการโจมตี มีทั้งการใช้ลูกไฟและพายุหมุน เศษหินและสะเก็ดจากไฟกระเด็นไปทั่ว  นายปีศาจดูชินชากับการโจมตีพวกนี้ เขาตั้งรับทันทีพร้อมกับโต้กลับ เขาบังเธอไว้แล้วใช้เวทย์ไฟสลับกับเวทย์ดาบ  เรนิสเรียกเจนนี่กับนายพระเอกลูกเป็ดมาอยู่รวมกันแล้วใช้เวทย์ไฟสร้างเกราะคุ้มกันไว้ ไม่ให้เวทย์ฝ่ายตรงข้ามโจมตีเข้ามา  หากแต่ฝ่ายตรงข้ามมีนักเวทย์ระดับสูงหลายคน ขณะที่เธอเป็นนักเวทย์ระดับกลาง ไม่รู้จะกันได้นานเท่าไหร่  นายปีศาจใช้ธาตุมืดเข้าจู่โจมแล้ว นักเวทย์ฝ่ายตรงข้ามสองคนลงไปนอนกับพื้น เหลืออีก 10  นายพระเอกลูกเป็ดชักดาบออกมาแล้วจู่โจมเข้าสังหารนักเวทย์คนหนึ่งในระยะใกล้ ฝีมือเรียกว่าใช้ได้เหมือนกัน เอาว่าไม่ถึงกับ กาก หรือว่าไร้ประโยชน์  เจนนี่ใช้เวทย์สายฟ้าโจมตีซ้ำ มีนักเวทย์บาดเจ็บจากเวทย์ของเจนนี่  เกราะของเรนิสเริ่มกันไม่อยู่ เธอต้องจู่โจมบ้าง หากเอาแต่ตั้งรับจะแย่เอาเพราะฝ่ายตรงข้ามมีมากกว่า  เรนิสใช้ดาบลมของเธอโจมตีนักเวทย์คนหนึ่งที่น่าจะเป็นนักเวทย์ระดับกลาง เขากระเด็นไปกระแทกต้นไม้ก่อนล้มลง  ส่วนนายปีศาจจัดการไปอีก 1 ตอนนี้เหลืออีก 6 คนแล้ว  มีใครตายไปมั่งเนี่ย เกิดมาเรนิสไม่เคยฆ่าสัตว์แม้แต่ชนิดเดียว นี่น่าจะมีคนตาย แต่ช่วยไม่ได้ ขอเอาชีวิตรอดก่อนแล้วค่อยว่ากัน  ตอนนี้ 6 คนที่เหลือ กระจายตัวกันโจมตี   “พวกเธอหนีไปก่อน ฉันจัดการเอง” นายปีศาจหันมาบอกเธอ  บ้าสิ จะหนีแล้วทิ้งเขาไว้คนเดียวได้อย่างไรล่ะ ฝ่ายตรงข้ามมีเยอะขนาดนี้  เจนนี่และนายลูกเป็ดต่างติดพันกับคู่ต่อสู้  เธอและนายปีศาจเริ่มถูกรุม  เรนิสส่ายหน้าพร้อมกับใช้ลูกไฟโจมตีนักเวทย์ที่อยู่ใกล้ที่สุด  มีนักเวทย์อีกคนโจมตีเธอจากด้านหลัง เวทย์ดาบของเขาเกือบโดนเธอ แต่โชคดีนายปีศาจคว้าเธอหลบได้ทัน  “ระวังหน่อยสิ” เขาขมวดคิ้ว  พูดยังไม่ทันขาดคำดี มีเวทย์ไฟพุ่งมาใส่พวกเธออีก นายปีศาจกับเธอกระโดดหลบไปคนละทาง  แต่เหมือนการจู่โจมยังไม่จบ เวทย์ดาบชุดใหญ่พุ่งซ้ำมาทางเธอ เรนิสใช้เวทย์ไฟต้านไว้ แต่นักเวทย์อีกคนกลับโจมตีเธอจากอีกด้าน  นายปีศาจถูกบีบให้หลบการโจมตีไปอีกทาง   เธอถูกรุมอีกครั้ง ฝ่ายตรงข้ามส่วนใหญ่พุ่งเป้ามาที่เธอ  &nbsp;  ชัดเจนว่าเป้าหมายของคนพวกนั้นไม่ใช่นายปีศาจหรือนายลูกเป็ดอย่างที่เธอคิดตอนแรก แต่มือสังหารเหล่านั้นต้องการกำจัดเธอต่างหาก   มือสังหารคนหนึ่งที่น่าจะเป็นนักเวทย์ชั้นสูงร่ายเวทย์ไฟใส่เธอ เธอกลิ้งตัวหลบ แต่เหมือนเขายิงซ้ำมาที่เธออีกที เธอหลบได้อีกครั้ง ขณะกำลังจะโต้กลับ เธอรู้สึกตัวว่าตำแหน่งที่เธออยู่มันสุ่มเสี่ยงเกินไปแล้ว   ตอนนี้เธออยู่ตรงชะง่อนผา เธอต้องหลบออกจากจุดนี้ก่อน ถ้ามีการโจมตีซ้ำ เธออาจพลาดตกลงไป  ดูเหมือนฝ่ายตรงข้ามจะคิดแบบเดียวกัน เขาร่ายเวทย์พุ่งมา เรนิสหลบได้จริง แต่มีนักเวทย์อีกคนใช้เวทย์ลมซ้ำลงมาตำแหน่งที่เธอกำลังพยุงตัวลุกขึ้นมา  เสียงระเบิดดังขึ้น เศษหินกระจายเต็ม เรนิสรู้สึกเหมือนตัวเองกระเด็นออกไปลอยละลิ่ว เธอพยายามใช้เวทย์ลมพยุงตัว แต่เหมือนพลังเวทย์เธออ่อนมากเหลือเกินจนลอยตัวแทบไม่ไหว เธอน่าจะบาดเจ็บจากการโจมตีเสียแล้ว  เสียงนายปีศาจดังขึ้น มือของเขาเหมือนเอื้อมมาจะคว้าเธอไว้ แต่มีอะไรกระชากเขากลับออกไป  เหมือนเธอจะได้ยินเสียงเจนนี่กรีดร้อง  ความเจ็บปวดที่ช่วงอกและไหล่ เหมือนมีของเหลวข้นๆไหลออกมาจากไหล่ของเธอ เธอบาดเจ็บจริงๆ  ร่างของเธอลอยละล่องลงไป เธอน่าจะตกลงจากชะง่อนผาเสียแล้ว แม้จะมีเวทย์ของเธอพยุงไว้ แต่มันอ่อนมากจนแทบไม่ไหว ในที่สุดร่างของเธอเหมือนจะกระแทกพื้นแข็ง  สติสุดท้ายของเธอ ได้ยินเสียงนก สายตาที่พร่าเลือนมองเห็นนกอินทรีย์สีทองอยู่บนท้องฟ้ากำลังบินลงมาหาเธอ  ความเชื่อในโลกก่อน นกอินทรีย์สีทองเป็นผู้สื่อสารของซีอุส เทพของชาวโรมัน หรือว่าเธอจะตายแล้ว และนี่เป็นเทวทูตนำเธอไปยังโลกต่อไป...  เหมือนมีลำแสงสีทองปกคลุมรอบตัวเธอ เธอสัมผัสได้ถึงความอบอุ่นและอาการเจ็บปวดเริ่มลดลง เช่นเดียวกับความรับรู้ของเธอค่อยๆหมดไปWriter's note วันนี้จะพยายามลงต่อให้ทันจบลูปภาคสนามนะคะ  

 </div> 
