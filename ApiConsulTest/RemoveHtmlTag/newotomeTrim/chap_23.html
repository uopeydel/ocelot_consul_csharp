 <div style="word-wrap: normal;width:90%;">
			
				
  &nbsp;&nbsp;  &nbsp;  วันอาทิตย์สำหรับเขาไม่เคยนับว่าเป็นวันหยุด ซีริลนั่งอ่านเอกสารอยู่ในห้องทำงานระหว่างรอคน วันนี้เขานัดแขกไว้คนหนึ่ง ไม่ใช่คนสำคัญอะไร แค่หมากตัวหนึ่งของเขา  &nbsp;  เสียงมหาดเล็กแจ้งว่าคนที่เขารอมาถึงแล้ว  &nbsp;  ชายหนุ่มหน้าตาดี เส้นผมสีน้ำตาลตัดสั้น ดวงตาสีฟ้าเป็นประกายเจ้าเล่ห์นิดๆ ดูมีเสน่ห์ร้ายกาจเดินตามเข้ามา  &nbsp;  อเล็กซิส โค้งให้เขา “ฝ่าบาท”  เขาพยักหน้ารับมีรอยยิ้มบางๆแต้มที่ริมฝีปากเขา “เป็นยังไงบ้าง ได้ข่าวว่าการออกภาคสนามเสร็จก่อนกำหนด”  “พะย่ะค่ะ เรียบร้อยดี” อเล็กซิสยิ้มน้อยๆ  “แล้วเรื่องน้องชายฉัน” เขาถาม  “ไม่มีอะไรเปลี่ยนแปลง ฝ่าบาท เจ้าชายซิลบาสเตียนเข้าถึงได้ยาก ไม่มีใครตีสนิทได้ทั้งนั้น”  &nbsp;  เขาให้อเล็กซิสทำงานสืบข้อมูลให้เขามาระยะหนึ่งแล้ว เขาช่วยให้อเล็กซิสเข้าสังกัดอัศวินหน่วยหนึ่ง ทันทีที่เขาจบจากโรงเรียน จะได้ตำแหน่งอัศวินทันที  ในช่วงนี้อเล็กซิสต้องลาโรงเรียนมาฝึกการเป็นอัศวินบ้างเป็นช่วงๆ  &nbsp;  “ที่จริงหากฝ่าบาทให้ท่านหญิงเรนิสสืบให้ เห็นจะง่ายกว่า”  เขาขมวดคิ้ว เรื่องนี้เป็นจุดที่เขาไม่อยากให้ใครแตะ  เขาไม่อยากให้คู่หมั้นเขารับรู้ว่าจริงๆแล้วเขาทำอะไรอยู่บ้างหากมันไม่จำเป็น  และเขาไม่แน่ใจด้วยว่าหากขอให้เรนิสทำ เธอจะทำให้เขาไหมด้วยซ้ำ หรือหากทำให้ สองคนนั้นไม่ยิ่งใกล้ชิดสนิทสนมกันมากขึ้นหรือ  &nbsp;  “ทั้งสองคนสนิทกันมาก” เหมือนอเล็กซิสยังไม่หยุดที่จะตอกย้ำประเด็นนี้ และตอนนี้เขาเริ่มอารมณ์ไม่ดีแล้ว  “เรื่องนี้ไม่ต้องพูดถึงอีก” เขาตัดบท “นายทำงานของนายไป หากสักวันนายทำงานได้ดี ฉันจะหาครอบครัวชนชั้นสูงสักตระกูลรับนายเป็นบุตรบุญธรรม”  “ฝ่าบาท เรื่องคืนสถานะเดิม” อเล็กซิสถามเขาด้วยแววตาหมายมาด  “เรื่องนั้นทำไม่ได้ มันชัดเจนอยู่แล้วว่าตระกูลลูฟฟ์เป็นกบฏ เรื่องนี้บันทึกไว้ในประวัติศาสตร์ราชวงศ์ จะไม่มีการแก้ไขใดๆอีก เพราะมันทำไม่ได้แล้ว” เขาตอบด้วยน้ำเสียงเย็นชา  &nbsp;  อเล็กซิสดูผิดหวังอยู่บ้าง แต่เขาปรับสีหน้าได้เร็ว เขาขอตัวกลับไปเพื่อจะให้ถึงโรงเรียนตอนเย็น  &nbsp;  อเล็กซิสมีประวัติที่น่าสนใจ เขาเป็นทายาทที่เหลือคนสุดท้ายของตระกูลกบฏ  ที่จริงจะเป็นกบฏหรือไม่นั้นบอกไม่ได้ชัดเจน  เมื่อ 200 กว่าปีก่อน พระราชาในรัชสมัยนั้นทรงตามหาผลึกจากแหวนวิเศษในตำนาน ตอนนั้นมีเสียงลือว่าของอยู่ในแคว้นลูฟฟ์  พระราชาทรงรับสั่งให้ดยุคแห่งลูฟฟ์มอบของมา แต่ดยุคแห่งลูฟฟ์สมัยนั้นปฏิเสธว่าไม่มีของอยู่ในมือ พระราชาต้องการตรวจค้นแคว้นลูฟฟ์เพื่อหาของ แต่ดยุคแห่งลูฟฟ์ปฏิเสธ อ้างว่าทรงไม่มีสิทธิ์  พระราชามีหรือจะยอมให้มีการหมิ่นพระราชอำนาจ พระองค์ทรงประกาศว่าแคว้นลูฟฟ์ต่อต้าน แคว้นอื่นต่างบีบบังคับให้แคว้นลูฟฟ์ยินยอม แต่แคว้นลูฟฟ์ถือว่ากองกำลังเข้มแข็ง ไม่ยอมจำนน  ตระกูลปัวร์เรสซึ่งเป็นตระกูลใหญ่ในแคว้นลูฟฟ์เห็นลางร้ายครั้งนี จึงให้ความช่วยเหลือกองทัพของพระราชาในการปราบตระกูลลูฟฟ์ สุดท้ายอย่างที่รู้ ตระกูลลูฟฟ์ถูกสังหารหมด มีคนเหลือรอดไปได้ แต่ถูกตามล่า  ของชิ้นนั้น ผลึกจากแหวนวิเศษ หลังการพลิกทั่วแคว้น ทั่วทุกคฤหาสน์ของตระกูลลูฟฟ์ ไม่มีใครหาเจอ แม้แต่ในวิหารทุกวิหาร ทุกคนต่างเชื่อว่าทายาทที่หนีรอดของตระกูลลูฟฟ์นำออกไป  ใครจะรู้ มันอยู่ในตู้เก็บสมุนไพรเก่าๆในวิหาร อยู่ในกล่องไม้เก่าๆ ไม่ได้ล็อคด้วยเวทย์ไว้ด้วยซ้ำ  คนหามันเจอกลับเป็นหญิงยากไร้คนหนึ่ง และใช้อำนาจวิเศษชุบชีวิตเด็กยากไร้คนหนึ่งขึ้นมา  มันน่าจะเป็นเพราะดวงจิตได้เลือกแล้วว่าจะมอบพลังแก่ใคร ผู้ที่ไม่ได้รับเลือก ไม่ว่าจะพยายามอย่างไร ย่อมหามันไม่เจอ  &nbsp;  ทายาทตระกูลลูฟฟ์หนีรอดไปได้และมีทายาทสืบต่อกันมาจนถึงรุ่นของอเล็กซิส บิดาของเขาพลั้งปากไปทำให้เกิดการตามล่าต่อ  &nbsp;  ประวัติของอเล็กซิสที่วิหารเขียนไว้แค่ว่าเกิดในครอบครัวชาวนา ที่บ้านไฟไหม้ ทุกคนตายหมดตอนเขาอายุ 6 ขวบ เหลือเขาคนเดียวที่รอด  ซีริลยิ้มบางๆ ลูกชาวนามีพลังเวทย์แข็งแกร่ง และมีถึง 3 ธาตุ ความสามารถโดดเด่นขนาดนี้ ในหมู่ลูกขุนนางหรือชนชั้นสูงเองไม่ได้พบบ่อยด้วยซ้ำ  แต่ในวันเดียวกับที่ไฟไหม้ ทายาทตระกูลลูฟฟ์ที่เหลือก็จนมุม ถูกสังหาร ในครอบครัวนั้นมีเด็ก 6 ขวบที่ตายเช่นกัน มันไม่บังเอิญไปหน่อยหรือ  &nbsp;  &nbsp;  เรื่องนี้ทำให้เขาปะติดปะต่อได้  แค่เขาข่มขู่เล็กน้อย อเล็กซิสที่ประสบการณ์ยังน้อยก็ยอมรับง่ายดาย เขาให้อเล็กซิสทำงานโดยรับปากจะตอบแทนเมื่อเรียนจบเขาจะหาตำแหน่งสักอย่างให้ และจะไม่เปิดโปงชาติกำเนิดของนายนั่นเท่านั้นเอง  &nbsp;  อเล็กซิสเคยเป็นตัวเลือกที่จะรับเป็นบุตรบุญธรรมของตระกูลเทรลิส แต่ตระกูลเทรลิสกลับเลือกเธมม์ที่ไม่มีอะไรเทียบกับอเล็กซิสได้  อาจจะเป็นเพราะตระกูลเทรลิสระแคะระคายสงสัยประวัติของอเล็กซิสหรือเปล่า เลยเลือกที่จะตัดปัญหา   &nbsp;  ซีริลยิ้มมุมปาก ทำไมเขาถึงให้อเล็กซิสไปงานแต่งงานที่แคว้นลูฟฟ์งั้นหรือ เพื่อกระตุ้นความทะเยอทะยานของอเล็กซิสไง เมื่อคนมีความอยาก มีความริษยา ย่อมมีแรงจูงใจ   คนเราไม่ว่าจะอันตรายแค่ไหน ขอเพียงมีจุดอ่อน ย่อมควบคุมได้ไม่ใช่หรือ  &nbsp;  &nbsp;  การประชุมสภาขุนนางมีแต่เรื่องเล่นละครและเล่นเกม ดึงกันไปดึงกันมา สุดท้ายเขามองมันให้เป็นเรื่องสนุก เหมือนเล่นหมากรุกบนกระดานเสียก็ไม่มีอะไรยากแล้ว   &nbsp;  ท่านตาของเขา ดยุคแห่งบาร์ตัน มีอำนาจมากในสภาขุนนาง มีแคว้นที่สนับสนุนแคว้นบาร์ตันไม่น้อย ขณะที่แคว้นที่สนับสนุนขั้วอำนาจเขามีใกล้เคียงกัน ส่วนตระกูลผู้ครองแคว้นอื่นๆ วางตัวเป็นกลาง รอจังหวะว่าข้างไหนมีแนวโน้มจะได้เปรียบ  สภาขุนนางส่วนใหญ่อยู่ภายใต้พระราชา แต่สภาขุนนางไม่มีกองทัพ ส่วนกองทัพและอัศวินของเมืองหลวงก็ขึ้นกับพระราชาอีก แต่ก็มีอำนาจแค่เฉพาะในเมืองหลวง จะอย่างไรไม่สามารถก้าวก่ายตระกูลผู้ครองแคว้นได้ทุกเรื่อง  มองโดยรวม หากนับสภาขุนนางแล้ว เหมือนเขาได้เปรียบ แต่จริงๆแล้วไม่  ตระกูลเทรลิสแม้จะสนับสนุนเขาจริง และมีตระกูลอื่นที่เป็นพันธมิตรหรือพึ่งพิงตระกูลเทรลิสอยู่ข้างเขา แต่ตระกูลเทรลิสแต่ไหนแต่ไร ไม่ค่อยยุ่งเรื่องการเมือง สนใจแต่เรื่องเศรษฐกิจ ไม่เคยสนับสนุนด้านกำลังทหาร แต่หากร้องขอคือจ่ายเป็นเงินก้อนให้ไปจ้างทหารรับจ้างเอง พันธมิตรของตระกูลเทรลิสคือแคว้นที่พึ่งพาทางการเงินเช่นการกู้  เทียบกับตระกูลบาร์ตันแล้ว ไม่มีตระกูลผู้ครองแคว้นไหนมีอำนาจเท่า นั่นเป็นเหตุผลที่เสด็จแม่ต้องเป็นพระราชินี  เรื่องนี้ทำให้เขาหนักใจอยู่บ้าง หากไม่สามารถทำลายฐานอำนาจของตระกูลบาร์ตันลงได้ เขาอาจจะได้เปรียบน้องชายลูกแหง่เล็กน้อยเท่านั้น แต่ถ้าจัดการลดทอนอำนาจตระกูลบาร์ตันได้ เขาจะได้เปรียบทันที  &nbsp;  &nbsp;  มหาเล็กของเขาเคาะประตูห้อง มีคนนำข่าวมาแจ้ง เรื่องนี้ทำให้เขาตกใจไม่น้อย  &nbsp;  &nbsp;  การออกภาคสนามของเรนิสมีปัญหา มีข่าวแจ้งมาว่ามีการลอบสังหาร เป้าหมายอาจจะเป็นซิลบาสเตียน แต่เหมือนเรนิสและเจนนี่อยู่ในกลุ่มที่เดินทางด้วยกันทำให้ถูกโจมตีไปด้วย  จากที่ฟังมา ภารกิจของซิลบาสเตียนเสร็จตั้งแต่ 2 วันแรก แต่น้องชายลูกแหง่รั้งอยู่ในป่านั่นต่อ ไม่ออกมาพร้อมคู่ที่ทำภารกิจร่วมกันอย่างเธมม์  อาจจะเป็นเพราะว่าซิลบาสเตียนจะช่วยเรนิสทำงาน  &nbsp;  “แล้วท่านหญิงเป็นอย่างไรบ้าง”  “ฝ่าบาท มีคนเข้าไปช่วยแล้ว แต่ท่านหญิงบาดเจ็บ”  เขารู้สึกเหมือนถูกน้ำเย็นจัดราดลงมา ความคิดในหัวขาวโพลนไปหมด เธอบาดเจ็บอย่างนั้นหรือ  “เป็นอะไรมากไหม”  “ข่าวแจ้งมาว่ามีคนรักษาเบื้องต้นแล้ว ตอนนี้อาการไม่สาหัส แต่ยังไม่ฟื้น”  “แล้วใครเป็นคนดูแล ตอนนี้อยู่ที่ไหน ให้คนไปรับมาที่นี่ให้เร็วที่สุด แล้วตามผู้เยียวยามาด้วย”  เขานิ่งไปครู่หนึ่งแล้วตัดสินใจ“เตรียมรถม้าให้ฉันด้วย ฉันจะไปรับท่านหญิงเอง”  &nbsp;  ขณะเดินออกมาจากห้อง เขาหยุดชะงักแล้วหันไปถามสายข่าว  “แล้วซิลบาสเตียน”   “เจ้าชายปลอดภัยดี ฝ่าบาท”  เขาพยักหน้า เรื่องนี้ไม่ธรรมดา น่าจะมีเบื้องหลังบางอย่าง แต่ยังให้รอให้เรนิสปลอดภัยก่อนแล้วค่อยว่ากัน  &nbsp;  ตำแหน่งเทเลพอร์ทเข้าออกป่าเวทย์มีผู้คนมากมาย มีผู้เยียวยาและอาจารย์หลายท่าน อาการบาดเจ็บของเรนิสดูจะหนักพอสมควร  ซีริลแจ้งความจำนงของเขากับผู้ดูแล และมีคนพาเขาเข้าไป  &nbsp;  คนที่เขาต้องการเจอนอนอยู่อ้อมแขนของน้องชายคนเดียวของเขา ซิลบาสเตียนนั่งบนเก้าอี้โดยมีเรนิสอยู่บนตักศีรษะเธอพาดลงมาที่แขนของซิลบาสเตียน ใบหน้าเล็กๆดูขาวซีดแทบไม่มีสีเลือด ตามเสื้อผ้ามีเศษฝุ่นและคราบเลือดเต็มไปหมด เจนนี่ที่น้ำตานองหน้ากำลังให้เวทย์แสงรักษาเธออยู่ เวทย์สีทองของเจนนี่ปกคลุมทั่วร่างของเรนิส ดูเหมือนเรนิสยังไม่รู้สึกตัว  จังหวะนี้ไม่ใช่จังหวะที่เขาควรเข้าไปขัด การรักษาด้วยเวทย์แสงอาจไม่ต่อเนื่อง  เขาสอบถามเหตุการณ์จากอาจารย์เวทย์ผู้ดูแลการออกภาคสนาม  เหตุการณ์ที่เล่าตรงกันกับที่เขารู้มา มีนักเวทย์ชั้นสูงหลายคนลักลอบเข้าไปในเขตป่าเวทย์เพื่อลอบสังหาร เป้าหมายหลักเชื่อกันว่าอาจจะเป็นน้องชายลูกแหง่ที่ถูกลอบสังหารแทบจะทุกเดือนจนเป็นเรื่องปกติ เพียงแต่ครั้งนี้มือสังหารกลับเล็ดลอดเข้าไปได้ถึงในป่าเวทย์   ลูกแก้วเวทย์ในกรณีฉุกเฉินของเรนิสกับเจนนี่ถูกทำลายก่อนเกิดเหตุ เรื่องนี้น่าแปลก หากเป้าหมายเป็นซิลบาสเตียน ทำไมลูกแก้วเวทย์ของเรนิสถูกทำลาย   แล้วมือสังหารเหล่านั้นรู้ได้อย่างไรว่าซิลบาสเตียนจะไม่ออกมาแม้ว่าภารกิจของเขาจะเสร็จแล้ว  &nbsp;  “จับใครได้ไหม” เขาถามขึ้นมา เผื่อว่าจะนำไปสอบสวนหาผู้บงการ แม้ว่าโอกาสสาวไปถึงจะน้อยนิดก็ตาม  “ไม่มีฝ่าบาท มือสังหารตายหมดแล้ว”  “มีองครักษ์ลับของพระราชินีรอดกลับมา แต่บาดเจ็บสาหัส ไม่รู้สึกตัวเช่นกัน” อีกคนรายงานเขา  &nbsp;  ที่น่าแปลกใจอีกอย่าง คือ มีสัตว์เวทย์นำทางอาจารย์เวทย์ของโรงเรียนให้เข้าไปช่วยได้ถูกจุด เหมือนจะเป็นสัตว์เวทย์ของมิคาเอล  มิคาเอลอาจจะเห็นนิมิตบางอย่าง เรื่องนี้เขาไม่แน่ใจนัก แต่เวทย์แสงจากนกอินทรีย์สีทองทำให้เรนิสอาการไม่สาหัสมาก  &nbsp;  การรักษาด้วยเวทย์แสงดูจะเสร็จสิ้นแล้ว เขาเดินเข้าไป สีหน้าเจนนี่ดูไม่ได้ดีนัก เธอเช็ดคราบน้ำตาบนใบหน้า  “เรนิสเป็นยังไงบ้าง” เขาถามขึ้นมา  ซิลบาสเตียนเงยหน้าขึ้นมามองเขา แต่ไม่ตอบ  ผู้เยียวยาที่อยู่ด้านข้างเป็นคนตอบ “ไม่เป็นไรมากแล้วฝ่าบาท อาการบาดเจ็บมีคนใช้เวทย์แสงรักษาให้ตั้งแต่แรก และได้รับการรักษาต่อเนื่องมาตลอดทาง ตอนนี้แผลติดสนิทแล้ว เพียงแต่เสียเลือดไปบ้างและตกจากที่สูง”  “เรื่องตกจากที่สูง การกระแทกดูไม่ได้แรงนัก น่าจะเป็นเพราะใช้เวทย์พยุงตัวได้ทัน” ผู้เยียวยาอีกคนกล่าวเสริม  “พักฟื้นไม่นาน น่าจะหาย เมื่อกี้ก็ป้อนยาไปส่วนหนึ่งแล้ว อาการโดยรวมไม่น่าเป็นห่วงแล้ว”   &nbsp;  ซีริลพยักหน้า เขาจ้องไปที่น้องชายลูกแหง่ ซิลบาสเตียนมีคราบเลือดตามเสื้อผ้าบ้าง แต่ไม่มีอาการบาดเจ็บ เลือดน่าจะมาจากเรนิสมากกว่า  เขาพยายามควบคุมน้ำเสียงให้นุ่มนวล ฟังแล้วไม่ระคายหู“น้องชาย เรนิสน่าจะได้รับการดูแลจากผู้เยียวยา พี่จะพาเธอไปที่วัง น้องชายช่วยส่งคู่หมั้นคืนมาให้พี่ชายได้ไหม”  ซิลบาสเตียนสบตาเขา แววตามีประกายบางอย่างที่ดูลึกลับบอกไม่ถูก ใบหน้าของซิลบาสเตียนเย็นชาและดูกระด้างกว่าทุกที  แต่น้องชายลูกแหง่ไม่ได้ขัดขืนอย่างที่เขาคิด ซิลบาสเตียนอุ้มเรนิสขึ้นมาแล้วส่งให้เขารับไปโดยไม่พูดอะไรอีก  เจนนี่ที่หยุดร้องไห้แล้วมองดูอย่างแปลกใจแต่ไม่ได้พูดอะไรเพิ่มเติม เธอบอกแค่ว่าเธอจะขอตามไปช่วยดูแลเรนิส  ก็ดีเหมือนกัน เจนนี่มีเวทย์แสงรักษา น่าจะมีประโยชน์  รถม้าของเขาจอดรออยู่ ภายในมีเบาะรองสำหรับคนเจ็บ อ่างน้ำ ผ้าสำหรับทำแผล ทุกอย่างพร้อม เขาวางเรนิสไปบนเบาะรอง เจนนี่ตามเข้าไปด้านใน ใช้ผ้าชุบน้ำเช็ดหน้าตาให้เรนิส  &nbsp;  ซิลบาสเตียนมองหน้าเขาครู่หนึ่งแล้วเดินจากไป   “นายจะไปไหน” เขาถามไล่หลังน้องชาย  “ไปจัดการคน” น้องชายลูกแหง่พูดอย่างเย็นชาโดยไม่หันกลับมา บรรยากาศรอบตัวน้องชายลูกแหง่ไม่ปกติ มีรังสีอำมหิตกดดันอย่างบอกไม่ถูก เขาไม่ได้ซักไซ้ต่อ น้องชายลูกแหง่ดูอันตรายเกินไป เขาไม่ควรสอดมือเข้าไปยุ่มย่าม  &nbsp;  &nbsp;  เย็นนั้น ข่าวก็มาถึงหูเขาว่าซิลบาสเตียนไปทำอะไรที่ไหน  น้องชายลูกแหง่ก่อเรื่องไปถล่มคฤหาสน์ตระกูลทริฟเวอร์ แวนซึ่งอยู่ในบ้าน พยายามรับหน้าและเจรจา แต่ซิลบาสเตียนไม่ฟังอะไรทั้งนั้น  สายของเขารายงานมาว่า น้องชายลูกแหง่ไปตามตัววีราเนสที่นั่น แต่พ่อบ้านแจ้งว่าวีราเนสหลังเสร็จภารกิจมีอาการบาดเจ็บเล็กน้อย กลับไปรักษาตัวที่แคว้นตั้งแต่ช่วงเช้าแล้วพร้อมท่านแม่ของเธอ  เมื่อหาคนไม่เจอ น้องชายลูกแหง่ก็ลงมือถล่มคฤหาสน์เก่าแก่หลายร้อยปีของตระกูลทริฟเวอร์  &nbsp;  ซิลบาสเตียนใช้เวทย์ไฟเผาคฤหาสน์ตระกูลทริฟเวอร์พังไปครึ่งหลัง เวทย์น้ำของแวนดับไฟได้ส่วนหนึ่งไม่เช่นนั้นคงไหม้ไปทั้งหลังแล้ว ตอนซิลบาสเตียนโจมตี เขาพยายามป้องกันแต่สู้ไม่ได้ คนทำงานในคฤหาสน์หลังนั้นบาดเจ็บนับ 10 คน โชคดีไม่มีใครเสียชีวิต แวนบาดเจ็บแต่ไม่มาก องครักษ์ส่วนหนึ่งดึงแวนออกไป คฤหาสน์พังย่อมดีกว่าทายาทสายหลักของตระกูลบาดเจ็บสาหัสหรือเสียชีวิต   องครักษ์เหล่านั้นยังมีสติดี ไม่มีใครกล้าลงมือตอบโต้ซิลบาสเตียนนอกจากดับไฟ หากน้องชายลูกแหง่นั่นบาดเจ็บจะเป็นเรื่องยุ่งอีกเช่นกัน  ซิลบาสเตียนยังพอมีสติเช่นกัน ไม่เล่นงานแวนจนถึงตาย ไม่อย่างนั้นเรื่องจะยิ่งลุกลามใหญ่โต  &nbsp;  &nbsp;  เขาพอจะเดาได้ว่าวีราเนสน่าจะรู้ตัวแล้วหนีมากกว่า เรื่องที่เกิดขึ้นกับเรนิส น่าจะเป็นผลงานของวีราเนส และน่าจะมีผู้ใหญ่รับรู้ด้วย อาจจะเป็นดัชเชส มือสังหารน่าจะเป็นองครักษ์ลับของตระกูล   แผนการแบบนี้ส่งผลเสียต่อตระกูลทริฟเวอร์แน่นอน นอกจากเสียนักเวทย์ชั้นสูงไปมากแล้ว เรนิสเป็นลูกสาวคนเดียว หากเป็นอะไรขึ้นมาตระกูลเทรลิสไม่มีทางยอม และจะเกิดปัญหาใหญ่ระหว่าง 2 ตระกูลแน่ๆ  &nbsp;  ซีริลถอนหายใจ วีราเนสคิดง่ายไปไหม เธอคิดจริงๆหรือว่าถ้าเรนิสเกิดตายขึ้นมาแล้วเขาจะแต่งงานกับเธอแทน   เขาตัดสินใจตั้งแต่ตอนเกิดเรื่องคราวที่แล้ว จะอย่างไรเขาก็ไม่มีวันแต่งงานกับผู้หญิงคนนี้แน่นอน  &nbsp;  อย่างไรก็ตาม เรื่องนี้ตระกูลทริฟเวอร์ต้องชดเชยให้เรนิส เขามีวิธีจัดการในแบบของเขาเอง  &nbsp;  เสด็จแม่มีรับสั่งลงโทษซิลบาสเตียนแค่กักบริเวณ 1 สัปดาห์ และจะชดใช้ค่าเสียหายให้ตระกูลทริฟเวอร์ แต่ซิลบาสเตียนไม่ยอมให้จ่าย โดยอ้างว่าตระกูลทริฟเวอร์เป็นฝ่ายผิด ล่วงเกินเขาก่อน เขาแค่สั่งสอนเล็กๆน้อยๆเท่านั้น  แวนในฐานะตัวแทนของตระกูลกล้ำกลืนอย่างที่สุด เขาปฏิเสธไม่รับค่าเสียหาย พร้อมกับขอโทษที่ล่วงเกินซิลบาสเตียน และขอให้เรื่องนี้จบให้เร็วที่สุด ไม่ให้มีการสืบสาวราวเรื่องต่อ  น้องชายลูกแหง่ที่ดูไม่เอาอะไรมากมาย ไม่สนใจใคร หลายครั้งที่ผ่านมาเวลาจะทำอะไรลงมือหนักไม่น้อยทีเดียว ครั้งนี้ถึงกับลงมือพังคฤหาสน์ตระกูลใหญ่กลางเมืองหลวงและทำร้ายผู้คนโดยไม่สนใจใคร  &nbsp;  ข่าวเรื่องนี้ลือไปทั่วเมืองหลวงว่าน้องชายลูกแหง่หึงหวงอดีตคู่หมั้น ถึงกับอาละวาดจนบ้านฝ่ายหญิงพัง...ก็ดี ลือแบบนี้ก็ดีเหมือนกัน  &nbsp;  บ้างก็ว่า ซิลบาสเตียนติดนิสัยอันธพาลชอบพังข้าวของและบ้านคนอื่นมาจากเจ้าหญิงแอริลที่เป็นเพื่อนร่วมชั้นเรียน  &nbsp;  &nbsp;  ซีริลเดินเข้ามาในห้องนอนที่จัดไว้สำหรับแขก สาวใช้ 2-3 คนทำความเคารพเขา  &nbsp;  ผ่านไป 2 วัน เรนิสยังไม่ฟื้นขึ้นมาเลย แม้ผู้เยียวยาจะบอกว่าเธอไม่เป็นอะไรมากแล้ว แต่เขายังไม่สบายใจอยู่ดี  เจนนี่นั่งเฝ้าอยู่ข้างเตียง ความสัมพันธ์ระหว่างเจนนี่กับเรนิสดูไม่เหมือนเพื่อนธรรมดา มันดูมากกว่านั้น  &nbsp;  เจนนี่ลุกขึ้นทำความเคารพเขา วูบแรกเขาแอบเห็นสายตาไม่พอใจแต่พยายามเก็บไว้ของผู้หญิงคนนั้น สิ่งที่แสดงออกมามีเพียงรอยยิ้มใสๆดูอ่อนหวาน  &nbsp;  เขานั่งลงขอบเตียง “เจนนี่ เธอเฝ้าเรนิสมาทั้งคืน ไปล้างหน้าล้างตาเสียหน่อยไหม”  ใช่ เป็นวิธีการไล่แบบอ้อมๆ  เจนนี่ตวัดสายตามองเขา อีกครั้งที่มีแววไม่พอใจขึ้นมาและมันถูกใบหน้าสวยหวานนั้นเก็บไปอย่างรวดเร็วและแทนที่ด้วยรอยยิ้มหวานๆ  “เพคะ” เจนนี่เดินออกไปเงียบๆ  &nbsp;  ใบหน้าของเรนิสดูซีดลงกว่าปกติ ผ่านไปแค่ 2 วันแต่ดูเธอจะผอมลง ริมฝีปากที่เคยแดงฉ่ำตอนนี้ซีดและแห้งแตก  บาดแผลของเธอติดสนิทแล้ว ผู้เยียวยาบอกว่าเธอเสียเลือดช่วงแรก แต่ได้รับการรักษาเร็ว ทำให้อาการไม่สาหัส  ซีริลใช้ฝ่ามือลูบไปที่กรอบหน้าของเธอเบาๆ  &nbsp;  เขาชอบเธอที่ตรงไหนงั้นหรือ  ความสวย ใช่...เธอสวย แต่ผู้หญิงสวยๆมีมากมาย ไม่ว่าจะเจนนี่ หรือวีราเนส ที่นับแล้วสวยไม่ได้ด้อยกว่า แต่ไม่เคยมีใครเข้าตาเขา  จะว่าเธอดีกับเขา ก็ไม่เชิงอีก เรนิสทำทุกอย่างให้เขาครบตามหน้าที่ ไม่ว่าจะเป็นคู่เต้นรำ การให้ของขวัญทุกเทศกาล ถ้อยคำที่เหมือนจะใส่ใจ แต่ไม่มากกว่านั้น และไม่เรียกว่าทุ่มเท   ฐานะ อาจจะใช่ เขาพอใจฐานะของเธอ ความเหมาะสม ใช่ มันเหมาะสมคู่ควร แต่ฐานะไม่ได้ทำให้เกิดความรักใคร่ชอบพออยู่แล้ว ไม่งั้นเสด็จพ่อกับเสด็จแม่จะมีปัญหากันหรือ  เขาตอบไม่ได้ว่าเพราะอะไร อาจจะเป็นความประทับใจวัยเด็กหรือเหตุผลอื่นที่เขาตอบตัวเองไม่ได้  เรื่องบางอย่าง เขาไม่มีคำตอบให้ตัวเองเหมือนกัน  บางทีความรู้สึกมันไม่มีเหตุผลที่จะอธิบาย  ชอบก็คือชอบ อย่างนั้นกระมั้ง  &nbsp;  “เด็กน้อย เมื่อไหร่เธอจะตื่นซักที”  ริมฝีปากเขาแตะไปที่แก้มของเรนิส มันให้ความรู้สึกนุ่มและละมุนอย่างบอกไม่ถูก ขณะที่ริมฝีปากเขากำลังเคลื่อนมาที่มุมปากของเธอ   เสียงเปิดประตูดังขึ้นด้านหลัง  ซีริลหันขวับไปมอง   ใครกันเข้ามาในจังหวะแบบนี้  &nbsp;  “หม่อมฉันนึกได้ว่าลืมผ้าเช็ดหน้าเพคะ” เจนนี่เดินเข้ามาพร้อมกับรอยยิ้มหวาน เธอเดินมาที่เตียง แล้วสบตาเขา  ซีริลขมวดคิ้ว ผ้าเช็ดหน้านั่นวางอยู่บนเตียง เจนนี่ตั้งใจทิ้งไว้มากกว่าจะลืม  “ฝ่าบาท ท่านหญิงกับฝ่าบาทเป็นคู่หมั้นกันเฉยๆ ยังไม่แต่งงาน อยู่ด้วยกันสองคนในห้องนอนจะไม่เหมาะสม ให้หม่อมฉันอยู่เป็นเพื่อนนะเพคะ จะได้ไม่มีข้อครหา”  เจนนี่ลากเก้าอี้ตัวหนึ่งมาแล้วนั่งจ้องหน้าเขา เธอส่งรอยยิ้มใสๆดูไร้เดียงสากลับมาให้เขา  หวงงั้นหรือ ผู้หญิงคนนี้ไม่ชอบเขาแต่พยายามเก็บความไม่พอใจไว้ไม่แสดงออกมา  &nbsp;  น่าสนใจจริงๆ ความสัมพันธ์ระหว่างเจนนี่กับเรนิส  แววตาเขามีประกายบางอย่างวูบขึ้นมา รอยยิ้มเล็กๆที่มุมปากผุดขึ้น หากสังเกตให้ดีมันไม่ใช่รอยยิ้มอ่อนโยนแบบทุกที  เขานึกอะไรบางอย่างออกแล้ว เรื่องบางอย่างที่เขาหาคำตอบไม่ได้ บางทีคำตอบอยู่ตรงนี้นี่เอง  &nbsp;  “เจนนี่” ซีริลพูดขึ้นอย่างนุ่มนวล ริมฝีปากเขาคลี่เป็นรอยยิ้มบางๆ “ช่วยบอกใครสักคนเอาอ่างล้างหน้ามาหน่อยดีไหม น่าจะเช็ดหน้าให้เรนิสสักนิดนึง”  “งั้นเดี๋ยวหม่อมฉันจะกลับมา คงไม่นาน”  เจนนี่มองหน้าเขาครู่หนึ่งก่อนจะลุกขึ้นออกไปที่ประตู  เขาจ้องมองตามร่างบางของเจนนี่ รอยยิ้มที่มีอยู่ประจำของเขาหายไปจากใบหน้า  ใช่แล้ว...ไม่ใช่ทุกเรื่องที่จะมีคำตอบ&nbsp; แต่เรื่องบางอย่างหากขบคิดให้ดี อาจจะมีคำตอบก็ได้  เรื่องนี้น่าจะมีใครสักคนให้คำตอบเขาได้ เขารู้แล้วว่าเขาควรถามใคร  

 </div> 
