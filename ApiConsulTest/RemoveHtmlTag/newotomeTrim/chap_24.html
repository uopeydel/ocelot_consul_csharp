 <div style="word-wrap: normal;width:90%;">
			
				
    &nbsp;  เรนิสลืมตาขึ้นมา เธอนอนอยู่ที่ไหนสักที่ที่ไม่คุ้นตา   ความทรงจำสุดท้าย เธอไปล่าสิงโตภูเขาเวทย์ นายปีศาจจัดการปิดงานให้เธอ หลังจากนั้นมีมือสังหารมากมาย พวกเธอถูกรุม และมีคนหนึ่งรอจังหวะที่เธอเผลอโจมตีเธอ เธอตกหน้าผา เห็นนกอินทรีย์สีทอง แล้วก็หมดสติไป  ที่นี่ที่ไหนกัน   สายตาเธอเหมือนจะปรับโฟกัสได้ มีใบหน้าหนึ่งชะโงกหน้ามาที่เธอ   &nbsp;  ซีริล  เขามาอยู่ที่นี่ได้ยังไง  แล้วเจนนี่กับนายปีศาจล่ะ สองคนนั้นปลอดภัยดีไหม  &nbsp;  ซีริลยิ้มให้เธอ พร้อมกับใช้มือลูบศีรษะเธอเบาๆ  “ฟื้นแล้วหรือ เธอหลับไปตั้ง 2 วัน ฉันส่งข่าวให้ท่านพ่อเธอแล้ว น่าจะมาถึงวันพรุ่งนี้”  “ฝ่าบาท หม่อมฉันมาอยู่ที่นี่ได้อย่างไร” ซีริลอยู่ที่นี่ งั้นที่นี่น่าจะเป็นพระราชวัง  “เธอตกหน้าผา มีคนไปช่วยเธอออกมา ฉันเลยรับเธอมาอยู่ที่นี่ชั่วคราวก่อน”  “ฝ่าบาท แล้วคนอื่นๆ”  “น้องชาย กับเจนนี่ปลอดภัยดี”   &nbsp;  เสียงประตูเปิดเข้ามา เรนิสมองออกไปเห็นเจนนี่ถืออ่างใบหนึ่งพร้อมผ้าเช็ดหน้า   “เธอฟื้นแล้ว” น้ำเสียงเจนนี่ดูดีใจอย่างปิดไม่มิด พร้อมกับถลามาชะโงกดูเธอ  “ฝ่าบาท” เจนนี่หันไปทางซีริล “หม่อมฉันจะเช็ดตัว”  นี่คือการไล่อ้อมๆใช่ไหม  ซีริลหัวเราะในคอ ก่อนที่จะลุกเดินออกไป  &nbsp;  “หมั่นไส้ ฉันรำคาญเขาตั้งแต่วันแรกที่มาแล้ว คู่หมั้นเธอร้ายกาจ ถ้าไม่เฝ้าดีๆ อาจจะจับเธอกินลงท้องไปแล้ว” เจนนี่แบะปาก  “นายปีศาจล่ะ” เธอถาม  “หึ ปลอดภัยดี ตอนนี้โดนกักบริเวณ น่าจะโดนสักอาทิตย์นึงมั้ง”  “เขาทำอะไร ทำไมโดนกักบริเวณ”  “จะอะไรซะอีก” เจนนี่ทำสีหน้าแค้นเคือง “เธอรู้ไหม นักฆ่าพวกนั้นฝีมือใคร”  “ใคร” ใครก็ตาม เป้าหมายน่าจะเป็นเธอมากกว่าซิลบาสเตียนหรือนายลูกเป็ดอย่างที่คิดตอนแรก เห็นได้ชัดว่าต้องการฆ่าเธอ ใครที่อยากให้เธอตาย ดูแล้วไม่น่าจะใช่ ซีริล...หรือว่า  “อย่าบอกนะว่าเป็นฝีมือของวีราเนส”  “เออ ใช่สิ”  “ไม่น่าเป็นไปได้” ยายนั่นไม่น่ามีความสามารถจัดหานักเวทย์ระดับสูงรวมถึงวางแผนได้ขนาดนี้ แต่จะว่าไป สัตว์เวทย์ของยายนั่นมาทำลายลูกแก้วฉุกเฉินของพวกเธอ  “ก็แม่ของนางจิ้งจอกนั่นร่วมมือด้วยไง”  “เธอไปรู้เรื่องมาจากไหน”  “เหอะ ก็นายปีศาจของเธอบอก เขาซักฟอกได้จากนักฆ่าคนนึงก่อนที่มันจะตาย”   “แล้วเขาปลอดภัยดีไหม”  “เหอะ นายนั่นน่ะหรือ พอเธอตกลงไป เขาระเบิดธาตุมืดอะไรสักอย่างของเขาออกมาก่อนที่จะลงไปช่วยเธอ พวกนั้นตายหมดเลย เหลือคนนึงที่ฉันซัดไว้บาดเจ็บหนัก ตอนหลังก็ตายอยู่ดี”  เหตุการณ์ตอนนั้น เจนนี่เล่าว่าเธอพลาดตกหน้าผา นายปีศาจเกือบจะคว้าเธอไว้ได้ แต่ด้วยความหวังดีของนายพระเอกลูกเป็ดที่กลัวนายปีศาจจะตกหน้าผาเลยกระชากเขากลับมา  ส่วนนายพระเอกลูกเป็ด ถูกซิลบาสเตียนซัดไปกระแทกต้นไม้ น่าจะบาดเจ็บไม่น้อย ตอนถูกพาออกมา เจนนี่บอกอาจารย์ว่าเป็นองครักษ์ลับของนายปีศาจ ตอนนี้ไม่รู้ว่านายพระเอกลูกเป็ดมีชะตากรรมเป็นอย่างไรบ้าง น่าจะมีผู้เยียวยาสักคนดูแล  “อาจจะถูกปลดออกจากงานก็ได้ ซิลบาสเตียนดูโกรธมากทีเดียว” เจนนี่สรุป  “ใครช่วยฉันไว้” เธอจำได้ “ฉันเห็นนกอินทรีย์สีทอง”  “มิคาเอล” เจนนี่ตอบ “เขาน่าจะมีนิมิตว่าพวกเรามีอันตรายเลยส่งสัตว์เวทย์มาช่วย แล้วสัตว์เวทย์เขาช่วยรักษาเธอตอนแรกทำให้บาดแผลไม่หนักมาก ซิลบาสเตียนเทเลพอร์ทลงไปตามหาเธอเหมือนเธอแค่สลบไปแต่บาดแผลไม่มีเลือดออกเพิ่มแล้ว นอกจากนั้นนกอินทรีย์ยังช่วยชี้จุดว่าพวกเราอยู่ที่ไหนให้พวกอาจารย์ไปพาเราออกมา”  “แล้วเธอเจอเขาไหม”  เจนนี่ส่ายหน้าถอนหายใจ “เขาแค่ฝากคนมาบอกว่าให้รักษาตัวด้วย”   “ครั้งนี้โชคดีได้เขาช่วยไว้”  เรนิสสีหน้าสลดลง เจนนี่ยังคิดถึงมิคาเอลอยู่รึเปล่า  “ฉันไม่เป็นไรหรอก ไม่เจอกันก็ดีแล้ว จะได้ตัดใจได้เร็วๆ” เจนนี่ยิ้มให้ แต่รอยยิ้มนั้นดูเฝื่อนๆ  “ไว้ฉันจะส่งของไปขอบคุณเขา” เรนิสพึมพำเบาๆ  “ไม่ต้องหรอก เขาทำอะไรไม่เคยต้องการอะไรตอบแทนอยู่แล้ว” เจนนี่ตอบเสียงเรียบๆ  &nbsp;  “แล้วเรื่องวีราเนส” เรนิสถามต่อ  &nbsp;  “น่าเสียดายไม่มีหลักฐานเอาผิด นักฆ่าพวกนั้นตายหมดแล้ว ซิลบาสเตียนตอนนี้โดนพระราชินีสั่งกักบริเวณเพราะไปพังคฤหาสน์ตระกูลทริฟเวอร์ ได้ยินว่าคฤหาสน์พังไปครึ่งหลัง ต้องใช้เงินซ่อมถึง 20000 เหรียญทอง นายปีศาจของเธอยืนยันไม่จ่าย ส่วนตระกูลทริฟเวอร์ก็น้ำท่วมปาก ทำอะไรไม่ได้”  เรนิสอดหัวเราะไม่ได้ “แล้วยายนั่นเป็นยังไงแล้ว”  “โชคร้าย นังนั่นไหวตัวทัน หนีกลับแคว้นไปละ”  “ดีแล้ว” เรนิสพึมพำ ถ้าเกิดนายปีศาจทำอะไรวีราเนสขึ้นมาจริงๆ เดี๋ยวเรื่องมันจะยิ่งยุ่ง จะว่าไปตระกูลนั้นถือเป็นพวกเดียวกับตระกูลบาร์ตันของพระราชินีนั่นแหละ  เขาเล่นงานพวกเดียวกันแบบนี้จะดีแล้วหรือ เขาจะมีปัญหาอะไรระยะยาวไหม  &nbsp;  &nbsp;  “แล้วทำไมฉันมาอยู่ที่นี่ได้ ทำไมไม่ไปอยู่ที่บ้านล่ะ”  “นายเจ้าชายนั่นพาเธอมา ให้เหตุผลว่าจะได้มีคนดูแล เพราะท่านพ่อเธอไม่อยู่ ส่วนนายปีศาจก็ดูจะเห็นด้วย” เจนนี่ดูหงุดหงิดขึ้นมาทันที  เจนนี่ท่าทางจะไม่ชอบซีริลเอาเสียเลย  เรนิสพยุงตัวขึ้นมานั่งอิงหมอน ความเจ็บปวดไม่มากเท่าไหร่แล้ว เหลือแค่ปวดที่ไหล่บ้างไม่มากนัก  “พรุ่งนี้ถ้าท่านพ่อมา เขาคงรับฉันกลับบ้านเองแหละ”   บรรยากาศเปลี่ยน มีลำแสงสีดำม้วนเข้ามา เทเลพอร์ทของนายปีศาจ  &nbsp;  นายปีศาจดูสีหน้าเคร่งเครียดกว่าทุกที แต่พอเขาเห็นเธอจ้องมอง สีหน้าเขาดูละมุนลง  “ตื่นแล้วหรือ เป็นยังไงบ้าง ยังเจ็บอยู่ไหม”  เรนิสยิ้มให้เขา “ได้ยินว่านายถูกกักบริเวณเพราะไปถล่มบ้านอดีตคู่หมั้น”  “อือ” เขาพยักหน้า “เสียดาย ยายนั่นกับดัชเชสไม่อยู่ อยู่แต่แวน”  เจนนี่ทำเสียงขึ้นจมูก “นายอัดแวนน้อยเกินไป ได้ยินว่านายนั่นแค่ซี่โครงหักนิดหน่อย ผู้เยียวยาบอกว่า นอนพักสองสามวันก็หายแล้ว”  ซี่โครงหักนิดหน่อย??   &nbsp;  ซิลบาสเตียนนั่งลงที่ริมเตียง เขาพูดเรียบๆ“เธอไม่เป็นอะไรก็ดีแล้ว”  เรนิสยิ้มให้เขา “ขอบคุณที่ช่วยฉันไว้”  สีหน้าเขาดูขัดเขินอยู่บ้าง  “แล้วนายทำแบบนี้ดีแล้วหรือ” ที่จริงตระกูลนั้นเป็นพันธมิตรของเขา ไปมีเรื่องแบบนั้นไม่น่าจะดี  เขายิ้มบางๆให้เธอ ไม่ตอบอะไรอีก  เสียงเคาะประตูดังขึ้น นายปีศาจลุกขึ้นยืนแล้วหันมามองเธอ “ฉันไปก่อนนะ ช่วงนี้ถูกกักบริเวณ ไม่ควรมาอยู่แถวนี้” เขาหายไปอย่างรวดเร็ว มาไวไปไว  &nbsp;  ประตูถูกเปิดจากภายนอก เบลล่าเดินเข้ามา โดยมีซีริลตามมาข้างหลัง  “โผล่มาอีกแล้วคู่หมั้นเธอ” เจนนี่ทำเสียงหงุดหงิด “มาได้ทั้งวัน ไม่มีงานอะไรทำหรือไง”  แต่พอสองคนนั้นเข้ามาใกล้ เจนนี่กลับฉีกยิ้มหวาน  ซีริลยิ้มให้เธอ “เบลล่าอยากมาเยี่ยม”  “เรนิส หายดีแล้วใช่ไหม” เบลล่าเข้ามานั่งริมเตียงแล้วกุมมือเธอไว้ ตอนฉันได้ข่าว ตกใจแทบแย่”  “อือ ไม่เจ็บแล้ว” เรนิสยิ้มกลับ  “สมน้ำหน้า ได้ยินว่าแวนถูกซิลบาสเตียนอัดจนเละ บ้านพังไปเป็นแถบ ที่จริงน่าจะจัดการนายนั่นให้ถึงตาย แล้วก็เผาบ้านนายนั่นไม่ให้เหลือซากเลย”  นั่นมันว่าที่สามีกับบ้านในอนาคตของเธอไม่ใช่หรือไง  “ตระกูลทริฟเวอร์แจ้งมาว่า พวกเขาจะมีของปลอบขวัญให้เธอ” ซีริลพูดด้วยน้ำเสียงนุ่มนวล “ถือว่าเป็นของปลอบขวัญจากการที่เธอบาดเจ็บ”  อ้อ ค่าทำขวัญเพื่อไม่ให้เธอเอาเรื่องต่องั้นสิ บอกว่าปลอบขวัญแต่ไม่ใช่ขอโทษ ถ้าหลักฐานไม่มัดแน่นหนา จะอย่างไรก็เอาผิดได้ยากอยู่แล้ว  หรือว่าซีริลไปบีบให้พวกตระกูลทริฟเวอร์จ่ายมา ถ้าจ่ายมาเยอะพอเธอก็จะรับไว้ละกันนะ  เรื่องจะเอาเรื่องยังไงคงยาก ไม่ว่าจะขาดหลักฐาน แล้วเดี๋ยวเรื่องจะพัวพันหลายฝ่าย  &nbsp;  “แล้วเธอจะหายทันภายในอาทิตย์หน้าไหม” เบลล่าถาม  “น่าจะทันนะ ทำไมหรือ”  “พี่หญิงจะรับตำแหน่งเป็นเจ้าหญิงรัชทายาท พวกเราจะได้ไปอาณาจักรน้ำแข็งด้วยกัน พี่หญิงบอกว่าให้ชวนเธอมาด้วย” เบลล่าเขย่ามือเธอ  “เบลล่า เรนิสไม่มีธาตุน้ำ เดินทางไปอาณาจักรไอซ์เห็นจะไม่ไหว” ซีริลปรามขึ้นมา  ใช่ เธอไม่มีธาตุน้ำ ได้ยินว่าพลเมืองที่นั่นต่างมีธาตุน้ำเกือบทั้งหมด หากไม่มีธาตุน้ำจะใช้ชีวิตยากลำบากเพราะมันหนาวมาก  เบลล่าสีหน้าสลดลง  “เรื่องนี้คงแล้วแต่ท่านแม่ว่าท่านแม่จะไปเองหรือส่งใครเป็นตัวแทน” เรนิสยิ้มให้ เธอไม่รับไม่ปฏิเสธตอนนี้  โอกาสมี มีหรือเธอจะไม่ไป เรื่องเที่ยวนี่เธอชอบอยู่แล้ว ในเกมมีฉากไปอาณาจักรน้ำแข็งนั่นน่าจะเป็นช่วงนี้ หากลงรูทซิลบาสเตียน เขาน่าจะไปในฐานะตัวแทนของพระราชินี   แล้วฉากระหว่างทางนี่สวยงามน่าประทับใจ  &nbsp;  เรนิสหันไปมองเจนนี่ที่สบตาเธอด้วยสายตารู้ทัน  &nbsp;  ท่านพ่อเธอมารับเธอกลับบ้านในวันถัดมา  ซีริลไปส่งเธอถึงบ้าน  “ฝ่าบาท ขอบพระทัยที่ดูแลเรนิสในช่วงหลายวันนี้”  ซีริลส่งรอยยิ้มเหมือนแสงอาทิตย์สาดส่องเหมือนเคย “เป็นสิ่งที่ฉันควรทำอยู่แล้ว”  เรนิสยิ้มให้เขา “ขอบพระทัยเจ้าชายเพคะ”  &nbsp;  เรนิสพักฟื้นอีกหลายวันก่อนจะกลับบ้านที่แคว้นเทรลิส   ระหว่างนั้นมีคนมาเยี่ยมเธอเป็นระยะ ซีริลมาเยี่ยมเธอแทบจะทุกวัน ของเยี่ยมจากเขาเต็มไปหมด   แต่นี่น่าแปลกคือ แวน เขามาเยี่ยมเธอในบ่ายวันหนึ่ง  &nbsp;  แวนดูซีดกว่าปกติ น่าจะเป็นเพราะเขาบาดเจ็บจากการวางมวยกับนายปีศาจ ได้ยินว่าบ้านเขาพังเละ   เรนิสพบเขาในห้องรับแขก เธอดีขึ้นมากแล้วและไม่ต้องนอนติดเตียงอย่างเดียว เจนนี่นั่งอยู่ข้างๆเธอ  “เรนิส ดีขึ้นแล้วใช่ไหม” แวนยิ้มให้เธอ  “ค่ะ” ไม่จำเป็นต้องพูดมาก พี่น้องคู่นี้เธอไม่เคยชอบอยู่แล้ว รอบนี้ที่เจ็บไม่ใช่เพราะน้องสาวของนายนี่หรือไง  แวนรับของจากผู้ติดตามของเขาแล้วยื่นให้เธอ “ฉันเอาของขวัญมาให้”  เรนิสเปิดกล่องออกมา เป็นสร้อยคอทับทิมสีแดงเลือดนกเส้นใหญ่ ล้อมเพชร  แวนให้เครื่องประดับเธออย่างนั้นหรือ แถมดูมีราคามาก น่าจะเป็นของเก่าแก่ด้วย  “สร้อยคอเส้นนี้เป็นของเก่าของตระกูล” แวนพูดขึ้นมาเหมือนกับเขารับรู้ข้อสังเกตของเธอ  เครื่องประดับประจำตระกูลทริฟเวอร์ เอามาให้เธอเป็นการชดเชยงั้นหรือ อาจจะเป็นซีริลที่บีบให้จ่ายค่าชดเชย  เรนิสปิดกล่องลง ในเมื่อเธอไม่ชอบตระกูลนี้ เธอก็ไม่อยากรับของชิ้นนี้ไว้เหมือนกัน  เรนิสส่งกล่องเครื่องประดับคืนให้แวน เชิดหน้าขึ้น“เครื่องประดับประจำตระกูล ฉันเห็นจะรับไว้ไม่ได้ ถ้าท่านชายแวนอยากชดเชย ขอเปลี่ยนเป็นเหรียญทองแทนละกัน”  ส่วนหรียญทองไม่มีติดตราตระกูล เธอรับไว้ได้เธอไม่ถือ ยิ่งมากยิ่งดี ไหนๆก็เจ็บตัวแล้ว ขอรีดเงินละกัน  “ของชิ้นนี้ราคาน่าจะประมาณ 30000 เหรียญทอง ท่านชายแวนจ่ายมาเท่านั้น เรื่องนี้ถือว่าหายกัน”  แวนดูผงะไป เขาตั้งตัวไม่ติดจากคำพูดของเธอ เขาคงไม่คิดว่าเธอจะกล้ารีดไถเงินจากเขาหน้าด้านๆ  “หากทางตระกูลทริฟเวอร์ไม่จ่ายก็ไม่เป็นไร” เรนิสแสยะยิ้มร้าย ถ้าจะร้ายต้องเอาให้ครบสูตร “เจ้าชายซิลบาสเตียนรับปากจะเป็นพยานให้ หากท่านพ่อเอาเรื่องนี้ทูลฟ้องพระราชาให้มีการสืบสาวราวเรื่อง”  ที่จริงเรื่องนี้ไม่มีหลักฐานเล่นงานใครได้ นายปีศาจดันเก็บนักฆ่าหมดเกลี้ยง หรือหากเหลือรอด หากสอบสวนขึ้นมาจริงๆ ทางตระกูลทริฟเวอร์อ้างได้อยู่ดีว่าถูกใส่ความ การจะเอาผิดตระกูลใหญ่หากหลักฐานไม่แน่นไม่ใช่เรื่องง่ายแถมยังวุ่นวาย  ส่วนใหญ่การลอบสังหาร แทบจะไม่มีการสาวถึงตัวบงการอยู่แล้ว  &nbsp;  แต่หากมีการสอบสวนขึ้นมา ถึงจะเอาผิดอะไรไม่ได้ แต่ชื่อเสียงวีราเนสและตระกูลของเขายิ่งจะเสื่อมเสีย คราวที่แล้ววีราเนสพึ่งก่อเรื่อง หากมีเรื่องอีกจะยิ่งเสียหายใหญ่โต แวนปล่อยให้เกิดขึ้นไม่ได้  &nbsp;  เงินที่เรียกจำนวนสูงมาก เครื่องประดับชิ้นนี้ราคาไม่สูงขนาดนั้นแน่นอน และยังมากกว่าค่าซ่อมคฤหาสน์ประจำตระกูลของเขาอีก รวมๆแล้วที่ตระกูลทริฟเวอร์ต้องจ่าย น่าจะทำให้พวกเขามีปัญหาการเงินช่วงสั้นๆอย่างต่ำ 6 เดือนหรืออาจจะยาวถึงปีเศษเลยทีเดียว  &nbsp;  “เงินจำนวนมากขนาดนั้น ทางเราอาจจะจ่ายไม่ไหว” นั่นไง แวนเริ่มจะต่อรองแล้ว  ไม่เป็นไร เธอมีวิธีรีดเงิน เรื่องแบบนี้เธอชำนาญที่สุด  &nbsp;  เรนิสดึงกล่องเครื่องประดับมาจากมือแวนมาถือไว้อย่างไม่รักษามารยาท “เอาอย่างงี้ละกัน ฉันจะเก็บเครื่องประดับชุดนี้ไว้ก่อน ให้เวลา 1 เดือนให้เอาเงินมาจ่ายแล้วจะคืนให้”  แวนดูอึ้งไปทันที รอยยิ้มกรุ้มกริ่มของเขาหายไปจากใบหน้า คิ้วของเขาขมวดเป็นปม  &nbsp;  เรนิสยิ้มร้ายต่อ “ถ้าภายใน 1 เดือน ทางตระกูลทริฟเวอร์ไม่จ่าย ทางตระกูลเทรลิสจะจัดแสดงเครื่องประดับสัตว์เลี้ยง เราจะเอาสุนัขมาสวมสร้อยคอ และสร้อยเส้นนี้ อืม อาจจะอยู่บนคอสุนัขสักตัวหนึ่งก็ได้”  &nbsp;  ถึงไม่ได้เงินไม่เป็นไร ถ้าเอาสร้อยประจำตระกูลของวีราเนสมาผูกคอหมาได้ ถือเป็นการแก้แค้นแล้ว  พวกเขาอาจจะยอมให้เธอสวมสร้อยคอของบรรพบุรุษได้ แต่หากเอาไปผูกคอหมา พวกเขาไม่น่าจะรับได้ หรือเอาให้เสื่อมกว่านั้น... อ้อ นึกออกแล้ว  “ไหนๆก็ยกให้ฉันเป็นของขวัญแล้ว ถ้าฉันจะเอาผูกคอหมา ก็ไม่น่าจะเป็นไรถูกไหม”  สีหน้าแวนที่ซีดอยู่แล้ว ซีดลงกว่าเดิม  เจนนี่ที่นั่งอยู่ด้านข้างกลั้นหัวเราะอย่างเต็มที่  “เรนิส เรื่องนี้เกินไปหน่อยไหม” แวนพูดด้วยน้ำเสียงจริงจัง  “ไม่ ฉันเกือบตายนะ น้องสาวนายนั่นแหละที่ทำเกินไป” เรนิสโต้กลับบ้าง ไม่จำเป็นต้องสวมหน้ากากรักษามารยาทอะไรกันแล้ว ไหนๆเธอกับวีราเนสไม่มีวันจะญาติดีกัน ไม่จำเป็นต้องไว้หน้าแวนเช่นกัน  “เธอไม่มีหลักฐานอะไร” แวนแย้ง แววตาเขาดูแข็งกร้าว ไม่มีความยียวนกรุ้มกริ่มเหมือนทุกที  “ไม่มี แต่ถ้าฉันจะเอาเรื่องให้มีการสอบสวน ก็ไม่แน่ อาจจะมีหลักฐานมาเพิ่มก็ได้” เรนิสเชิดหน้าขึ้น เปิดโหมดนางร้าย  “เธอจะทำไปเพื่ออะไร รับของปลอบขวัญและให้มันจบดีกว่าไหม ถือว่าทางเราขอโทษ สองตระกูลใหญ่ขัดแย้งกันไม่ใช่เรื่องดี ไม่จำเป็นไม่มีศัตรูน่าจะดีกว่า” แวนตอบกลับเรียบๆ  “ก็ใช่ แต่ของปลอบขวัญไม่เป็นที่พอใจ ฉันไม่ชอบ” เรนิสเสียงแข็งกลับไปบ้าง  “30000 เหรียญทองมากเกินไป” แวนแย้ง  “งั้นลดให้เหลือ 25000 เหรียญทอง เอามาไถ่สร้อยคอเส้นนี้ ถ้าไม่จ่ายภายใน 1 เดือน ถ้าไม่เอาไปผูกคอหมา ฉันอาจจะแงะเพชรกับพลอยพวกนี้มาประดับรองเท้าก็ได้”&nbsp; เรนิสแสยะยิ้มร้ายๆ  “อ้อ ถ้ามันมาอยู่ที่รองเท้าฉันเมื่อไหร่ ฉันจะประกาศให้คนรู้กันทั่วว่าเพชรพลอยบนรองเท้าฉันมาจากไหน” ให้มันรู้ไปสิว่าตระกูลนายจะไม่จ่าย  “ถ้าไม่จ่ายก็ไม่เป็นไร เร็วๆนี้ทั่วเมืองหลวงจะได้ยลโฉมรองเท้าคู่ใหม่ของฉัน” เรนิสฉีกยิ้มร้ายกาจให้เขา  “เธอ..” แวนดูจนด้วยคำพูด น่าจะเป็นอีกครั้งที่เขาต้องกล้ำกลืน  &nbsp;  อะไรจะลำบากเท่ากับการเกิดเป็นพี่ชายนางร้าย อาชีพนี้ดูอาภัพที่สุดในเกมแล้ว  ดูตัวอย่างเห็นๆ ไม่ว่าจะอองตัวร์ ไม่ว่าจะแวน น้องสาวล้วนแต่สร้างปัญหาให้เดือดร้อน  นายเธมม์น่าจะขอบคุณเธอแค่ไหนแล้วที่เธอไม่สร้างปัญหาให้เขาเก็บกวาด  &nbsp;  &nbsp;  แวนกลับไปอย่างปราศจากรอยยิ้มกรุ้มกริ่มอันเป็นเอกลักษณ์ของเขา สีหน้าเขาดูไม่ได้เอาซะเลย  หึ คิดว่าเอาของประจำตระกูลมาให้แล้วเธอจะรับไว้แล้วจบงั้นหรือ ง่ายไปมั้ง เธอเป็นนางร้ายนะ ไม่ใช่นางฟ้า  เรื่องรีดไถ ขอบอก เธอชำนาญที่สุด  &nbsp;  &nbsp;  หลังจากกลับถึงคฤหาสน์ในแคว้นเทรลิส ท่านแม่เป็นห่วงอาการบาดเจ็บของเธอมาก หลังจากที่แน่ใจว่าเธอไม่เป็นอะไรมาก ท่านแม่เธอถึงวางใจ  “ท่านแม่ เบลล่าชวนไปอาณาจักรไอซ์” เรนิสยิ้มออดอ้อน เธออยากไป  “เรื่องเบียทริกซ์รับตำแหน่งใช่ไหม แม่ได้บัตรเชิญแล้ว ตอนแรกคิดว่าจะไปเองดีหรือส่งของขวัญไปดี” ท่านแม่เหมือนไม่ได้ชอบราชินีหิมะที่เป็นพี่สาวแท้ๆสักเท่าไหร่นัก  “ลูกอยากไป” เรนิสอ้อนต่อ  “แต่ลูกไม่มีธาตุน้ำ มันหนาวมาก ถึงจะเป็นช่วงฤดูร้อนที่นี่ ที่นั่นยังหนาวกว่าฤดูหนาวในเมืองหลวงอีกนะ ลูกจะไหวหรือ” ท่านแม่ถามกลับ “แล้วนี่อาการบาดเจ็บเพิ่งจะหายไม่นาน”  “ลูกจะใส่เสื้อหนาๆ แล้วก็ใช้ลูกแก้วเวทย์ที่เป็นเตาให้ความร้อน”  “อืม ถ้าอยากไปก็ได้ แม่จะตอบบัตรเชิญว่าลูกจะไปเป็นตัวแทนแคว้นเทรลิส แล้วจะแจ้งทางเมืองหลวงด้วยว่าลูกจะออกนอกอาณาจักร”  “ใกล้ๆค่อยแจ้งนะคะท่านแม่”  &nbsp;  ภายในเวลาไม่กี่วัน แวนให้คนมาส่งเหรียญทองให้เธอ และเธอคืนเครื่องประดับประจำตระกูลให้เขาไป เธอนึกแล้วเขาต้องหาเงินมาจ่าย   เงินพวกนี้ เธอแบ่งส่วนหนึ่งไว้ซื้อของขวัญให้เบียทริกซ์ ที่เหลือเก็บสมทบกองทุนฉุกเฉินของเธอ  &nbsp;  &nbsp;  การเดินทางขึ้นเหนือครั้งนี้ เธอจะไปพร้อมกับเจนนี่ พวกเธอจะไปเจอเบลล่าที่แคว้นบาร์ตันและออกเดินทางไปด้วยกัน  ที่น่าแปลกคือนายหมูเธมม์ยืนยันจะไปด้วยให้ได้...  นายเธมม์ช่วงนี้กินมากกว่าปกติ เขาให้เหตุผลว่าต้องสะสมไขมันเพราะอาณาจักรน้ำแข็งมันหนาว  เหตุผลนี่ใช้ได้แล้วหรือ  เรนิสที่หายจากอาการบาดเจ็บได้ไม่นานรีบเข้าไปที่วิหารทันที เธอตั้งใจขอพรจากสวรรค์ให้เธอมีน้องอีกสักคนโดยไว อนาคตของตระกูลคงต้องฝากไว้กับน้องที่ยังไม่เกิดของเธอเสียแล้ว...  

 </div> 
