 <div style="word-wrap: normal;width:90%;">
			
				
    &nbsp;  ข่าวจากเมืองหลวงมาถึงก่อนที่พวกเธอจะออกเดินทาง ดยุคแห่งบาร์ตันเสนอให้พระราชาทรงเปลี่ยนตัวรัชทายาทจากเจ้าชายซีริลเป็นซิลบาสเตียน ด้วยเหตุผลที่ว่ามีความเหมาะสมกว่า  ที่จริงการตั้งรัชทายาทยังไม่มีการตั้งอย่างเป็นทางการ สามารถเปลี่ยนแปลงได้หากมีเหตุอันสมควร แต่เหตุผลของดยุคแห่งบาร์ตันไม่มีน้ำหนักพอ สภาขุนนางคัดค้านอย่างรุนแรง ไม่นับถึงพระราชาที่ทรงกริ้วกับเรื่องนี้ ทั้งสองฝ่ายทะเลาะกันอย่างดุเดือด ท่านดยุคแห่งบาร์ตันเดินทางกลับแคว้นทันทีที่ประเด็นนี้ถูกปัดตกไป  เหตุการณ์นี้น่าจะสร้างปัญหาน่าปวดศีรษะให้เจ้าชายซีริลพอสมควร และอาจจะทำให้มีเรื่องวุ่นวายตามมา  ท่านพ่อของเธอต้องเข้าเมืองหลวงอีกรอบด้วยเรื่องนี้ คาดว่าน่าจะมีการเรียกผู้ครองแคว้นเข้าประชุมกันในระยะเวลาอันสั้น  เรนิสนึกสงสัย เสนอมาได้ถามความคิดเห็นเจ้าตัวรึยัง เธอไม่คิดว่านายปีศาจเรื่อยๆเฉื่อยๆนั่นจะสนใจเรื่องแบบนี้ การจะเป็นพระราชา น่าจะเป็นการทรมานเขามากกว่าของรางวัล  &nbsp;  เมื่อมีประเด็นร้อนในเมืองหลวง การเดินทางของเธอไปอาณาจักรน้ำแข็งจึงไม่เป็นที่สนใจจากใครๆ ไม่มีใครจับตามองและไม่มีคำสั่งคัดค้านการออกนอกอาณาจักรของเธอ  &nbsp;  การเดินทางใช้เวลาหลายวัน เธอผ่านแคว้นลูฟฟ์ต่อขึ้นไปทางเหนือยังแคว้นบาร์ตัน โดยมีนัดเจอกับเบลล่าที่นั่นและออกเดินทางไปพร้อมกัน  เรนิสแวะทักทายตระกูลปัวร์เรสเล็กน้อย แต่ไม่ได้พักที่คฤหาสน์ เนื่องจากดิอานส์ไม่ได้อยู่ที่นี่แล้ว เธอไม่ได้สนิทกับคนอื่นในตระกูลนี้ เธอตัดสินใจไปค้างบ้านหลังเล็กของเจนนี่แทน  &nbsp;  พวกเธออยู่บ้านเจนนี่หนึ่งวัน เจนนี่บอกที่บ้านว่าจะเดินทางไปอาณาจักรน้ำแข็งกับคณะของเธอ และจะกลับบ้านอีกทีคือปิดเทอมครั้งถัดไปเลย  พ่อแม่ของเจนนี่ดูสุขสบายดี หลังจากร่ำลากันเสร็จก็ออกเดินทางต่อ  &nbsp;  &nbsp;  แคว้นบาร์ตันอยู่ทางเหนือสุดของอาณาจักร จากแคว้นลูฟฟ์ใช้เวลาเดินทาง 2-3 วันที่พักรายมีโรงแรมที่ค่อนข้างปลอดภัย ช่วงนี้เป็นฤดูร้อน แต่อากาศที่นี่ไม่เรียกว่าร้อน กำลังเย็นสบายเสียมากกว่า  &nbsp;  พวกเธอเดินทางมาถึงในตอนเช้า เบลล่าที่ดูจะตื่นเต้นเป็นพิเศษออกมารับคณะของพวกเธอตั้งแต่เข้าเขตใจกลางแคว้น ก่อนจะพาพวกเธอเที่ยวชมรอบเมือง  แคว้นบาร์ตันเป็นแคว้นที่อยู่เหนือสุดของอาณาจักร หากเดินทางต่อไปทางทิศเหนือจะเข้าสู่อาณาจักรน้ำแข็ง  บ้านเรือนในแคว้นบาร์ตันลักษณะจะเป็นแบบโดมตามศิลปะโบราณ  เนื่องจากตำแหน่งแคว้นเคยเป็นเขตปกครองของมหาวิหารซึ่งเป็นดินแดนศาสนามาก่อน ตลอดใจกลางแคว้นมีรูปปั้นและวิหารเล็กๆรายรอบมากมาย   ด้านหน้าวิหารต่างๆและตามถนนมีต้นไม้ขนาดใหญ่หลายต้นเรียงรายอย่างเป็นระเบียบ   “ต้นแอปเปิ้ลหิมะ ไม่เคยออกผลมาหลายร้อยปีแล้ว เพราะสภาพอากาศไม่เหมาะ แค่พวกมันโตและอยู่มายาวนานขนาดนี้ก็ดีแล้ว” เบลล่าพูดขึ้นมาเหมือนรับรู้ข้อสงสัยของเธอ   &nbsp;  &nbsp;  วิหารหลักของแคว้นสร้างขึ้นมาจากหินอ่อนทั้งหลัง ขนาดยังใหญ่กว่าวิหารในเมืองหลวงเสียงอีก บันไดเป็นหินอ่อนกว่าจะขึ้นถึงประตูวิหารนับแล้วประมาณ 100 ขั้นได้รวมถึงเสาขนาดใหญ่คนโอบไม่รอบเป็นหินอ่อนทั้งหมด ผนังวิหารประดับไปด้วยหินล้ำค่ามากมาย บางชิ้นสามารถสัมผัสถึงเวทย์ได้แม้จากบางเบาก็ตาม เรนิสก้มลงมองแหวนที่เธอสวมไว้ที่นิ้วกลาง แหวนวงนี้ได้รับพระราชทานมาจากพระราชินี ถึงไม่มีเวทย์ธาตุน้ำแต่เธอยังสัมผัสถึงพลังเวทย์จากแหวนนี้ได้ แคว้นบาร์ตันน่าจะมีของแบบนี้จำนวนมาก เรนิสมองกลับไปที่หินประดับของวิหารหลัก อืม..บางชิ้นหากแกะมาทำเครื่องประดับ คงขายได้ราคาดีไม่น้อย    เป็นธรรมเนียมปฏิบัติ หากชนชั้นสูงคนใดมาถึงแคว้นบาร์ตัน ต้องไปแสดงความเคารพวิหารหลักอันถือเป็นสถานที่ศักดิ์สิทธิ์ของอาณาจักร  &nbsp;  &nbsp;  &nbsp;  “เรนิส ว่ากันว่าหากขอพรในวิหารหลักของแคว้นบาร์ตัน จะศักดิ์สิทธิ์กว่าวิหารใดๆในอาณาจักร” เบลล่าพูดขึ้นมาด้วยความภูมิใจก่อนจะนำพาพวกเธอเข้าไปในวิหาร  เรนิสถอนหายใจยาว ได้ยินว่าเบลล่าไปขอพรให้มีการยกเลิกการหมั้นหมายกับแวนมานับครั้งไม่ถ้วน แต่พันธะหมั้นหมายยังคงเหมือนเดิม ดูท่าความศักดิ์สิทธิ์เห็นจะไม่จริง...  เอาเถิด ไหนๆก็มาถึงที่แล้ว เรนิสเหลือบมองเธมม์ที่เดินตามมาด้านหลัง เธอขอให้ท่านแม่เธอมีน้องอีกสักคนดีกว่า...  ภายในวิหารเป็นรูปวาดและหินแกะสลัก นับเป็นสถาปัตยกรรมโบราณชั้นเยี่ยม เรนิสกับเจนนี่สบตากันครู่หนึ่งก่อนที่จะมองไปรอบๆ ที่นี่สมควรได้รับการยกย่องเป็นมรดกโลกอย่างแท้จริง  &nbsp;  แทนบูชากลางวิหารเป็นหินอ่อนสีขาวอมฟ้าอ่อนๆดูแปลกตา เวลาเข้าใกล้รู้สึกได้ถึงพลังเวทย์ออกมาจากแท่นบูชา เป็นสถานที่ที่ดูศักดิ์สิทธิ์อย่างมาก   เรนิสคุกเข่าลงเบื้องหน้าแท่นบูชาพร้อมกับเบลล่า   “ฉันขอให้การหมั้นยกเลิกโดยเร็ว” เบลล่ากระซิบบอกเรนิส ไม่ต้องบอกก็เดาได้อยู่  นายเธมม์ดูอธิษฐานอย่างจริงจัง ไม่รู้นายนี่ขออะไร คงไม่ใช่ขออาหารเพิ่มหรอกนะ  &nbsp;  เจนนี่ดูเพลิดเพลินกับการดูภาพวาด เรนิสมองไปรอบๆและเริ่มเดินสำรวจ  &nbsp;  &nbsp;  ภายในวิหาร ตกแต่งด้วยรูปสลักหินอ่อนมากมาย ภาพวาดหญิงและชายในยุคโบราณ สวมชุดสีขาวพร้อมมงกุฏที่ทำจากกิ่งและใบมะกอก   “ภาพสมมติเทพ เมื่อก่อนที่นี่ปกครองโดยมหาวิหาร ภายหลังการก่อตั้งราชวงศ์ใหม่ ถึงได้เปลี่ยนมาอยู่ภายใต้การปกครองของผู้ครองแคว้น”  เรนิสหยุดมองภาพๆหนึ่ง เป็นเด็กสาวใบหน้าสวยงามในวัยเยาว์ ดวงตาสีเงินและเส้นผมสีเงิน มองดูให้ดีๆแล้ว เบียทริกซ์มีเค้าโครงใบหน้าคล้ายผู้หญิงในรูปภาพมากทีเดียว  “พี่หญิงดูคล้ายคนในรูปมากใช่ไหม” เสียงเบลล่าดังขึ้นมาด้านหลัง   “อือ คล้ายแต่ไม่เหมือนเลยทีเดียว”  “เชื่อกันว่าเป็นภาพเหมือนสมมติเทพองค์สุดท้ายของมหาวิหาร ตามตำนานบันทึกไว้ว่านางเสียชีวิตในช่วงสงครามการก่อตั้งราชวงศ์เมื่อ 500กว่าปีก่อน”  &nbsp;  &nbsp;  เมื่อก้าวออกมานอกวิหารหลัก ห่างออกไปราว 300 เมตร มีขบวนรถม้าจอดยาวอยู่ นับแล้วได้ 10 คัน ไม่นับรวมองครักษ์และผู้ติดตามที่ขี่ม้าแยกมา ธงและสัญลักษณ์บนรถม้ามีตราราชวงศ์หรา ราวกับจะกลัวว่าคนจะไม่เห็นแล้วไม่หลีกทาง  “ใครมา” เจนนี่กระซิบถาม  “ผู้แทนพระองค์ น่าจะเป็นซิลบาสเตียน” เรนิสกระซิบตอบ ไม่ต้องเดาก็รู้ว่าใคร มีแค่คนเดียวที่มาถึงที่นี่แล้วไม่ยอมเข้าไปในวิหารเพื่อแสดงความเคารพ แถมยังจอดรถม้าไว้ซะไกลขนาดนั้น จะอ้างอีกล่ะสิว่ามันเหม็น แต่นายปีศาจนั่นคงได้แต่คิด หากพูดออกมาว่าวิหารอันศักดิ์สิทธิ์เป็นที่เคารพบูชาของประชาชนทั่วไปนั้นแสนจะเหม็นสำหรับเขาแล้ว ไม่ต้องคิดเลยว่าชื่อเสียงของเจ้าชายอันดับสองที่ตอนนี้ดูค่อนข้างเหลวไหลอยู่เดิมคงจะยิ่งย่ำแย่เป็นแน่แท้  เรนิสอดสงสารเขาไม่ได้ จะว่าไปเรื่องเสื่อมเสียทั้งหลายของเขามีสาเหตุมาจากเธอทั้งนั้น ไม่ว่าจะข่าวเรื่องเล่นการพนัน และข่าวถล่มบ้านของวีราเนส  ไม่แปลกที่เขาจะเป็นผู้แทนพระองค์ เหตุการณ์ที่เกิดขึ้นไม่นานนี้เป็นเหตุผลให้เสด็จพ่อของเขาน่าจะอยากถีบเขาออกไปไกลๆเมืองหลวง   เข้าทางนายปีศาจพอดี   มหาดเล็กที่หน้าตาไม่คุ้นคนหนึ่งยืนรออยู่ที่บันไดทางลงขั้นสุดท้าย คาดว่าเขาเปลี่ยนตัวมหาดเล็กคนใหม่  เด็กหนุ่มคนนั้นแจ้งเรนิสทันทีที่ถึงเดินลงมาถึง “เจ้าชายต้องการพบ” อืม คำเชิญ สั้น และห้วนๆ เหมือนเจ้านายไม่มีผิด  เบลล่าทำการลากเจนนี่ที่กำลังจะพูดอะไรสักอย่างออกไปขึ้นรถม้า พร้อมกับตะโกนบอกเธอว่า “เจอกันที่บ้านเลยนะ พวกเราล่วงหน้าไปก่อน”  ส่วนนายเธมม์ เดินขึ้นรถม้าไปอย่างรวดเร็วตั้งแต่ตอนไหนไม่มีใครรู้  มหาดเล็กคนนั้นนำทางเธอมาที่รถม้าคันหนึ่ง ที่ไม่ได้ดูแตกต่างจากคันอื่นเพียงแต่ไม่ได้ติดตราราชวงศ์เท่านั้น เขาเปิดประตูให้เธอขึ้นไป หลังจากเขาปิดประตู รถม้าเริ่มเคลื่อนที่  นายปีศาจยังสวยจนพระเอกคนอื่นหลงรักได้เหมือนเดิม เขาหันมามองเธอแล้วยิ้มให้   “ฝ่าบาท” เธอยิ้มให้เขาพร้อมกับคำทักทาย  เขาขมวดคิ้ว “ที่นี่ไม่มีคนอื่น ทำไมต้องแสดงละคร”  เรนิสนึกขำในใจ เธอเห็นแก่ที่เขาช่วยเธอหลายเรื่อง อุตส่าห์ตั้งใจว่าหากพบกันครั้งถัดไปจะพูดจาดีๆกับเขาและรักษามารยาทให้มากหน่อย กลายเป็นแบบนี้ซะได้   “ฉันไม่คิดว่าเธอจะมา หายจากไม่สบายมาไม่นานแถมไม่มีธาตุน้ำแล้วจะเข้าอาณาจักรน้ำแข็งได้ยังไง ” เขายังบ่นต่อเหมือนยายแก่  “นายไล่ฉันกลับงั้นหรือ แล้วนี่คืออะไร ขี้บ่นอย่างกับยายแก่” เธอโต้กลับไปบ้าง  “เธอบอกว่าผู้ชายปากจัดไม่น่ารัก แต่เธอก็ว่าฉัน” เขาแย้งขึ้นมา  “แต่ฉันไม่ใช่ผู้ชาย ผู้หญิงปากจัดได้ ถือว่าไม่ผิด” เธอโต้กลับไปอย่างยียวน ในเมื่อเขามีตรรกะประหลาดได้ เธอจะมีมั่งถือว่าไม่ผิดเช่นกัน “แล้วนายยกขบวนคนมากมายมาที่นี่เพื่อมาบ่นฉันงั้นหรือไง”  “ฉันเพิ่งจะมาถึง ได้ยินว่าพวกเธออยู่ที่นี่เลยมาหา แต่ไม่อยากเข้าไปข้างในวิหาร”  เขานิ่งไปครู่หนึ่งแล้วพูดต่อ “ฉันแค่เป็นห่วงกลัวเธอไม่สบายอีก”  เธอก้มหน้าลงมองมือตัวเอง นายปีศาจก็มีคำพูดคำจาที่ชวนให้คนหวั่นไหวได้เหมือนกัน  เธอตอบเขาเบาๆ“ขอบคุณมาก”  บรรยากาศในรถม้าเริ่มเปลี่ยน ทั้งเธอและเขาต่างเงียบกริบไปครู่ใหญ่  &nbsp;  “แล้วนี่นายจะพาฉันไปไหน”  “เดี๋ยวก็รู้เอง”  &nbsp;  รถม้าเหมือนขึ้นไปบนภูเขาไปได้ระยะหนึ่งแล้วหยุดลง มีคนเปิดประตูรถม้าให้เธอลงมา   เรนิสก้าวลงจากรถ จากรถม้านับสิบคันเหลือเพียงรถม้าคันเดียวและผู้ติดตามเล็กน้อย ที่เหลือน่าจะแยกกันไปคฤหาสน์ตระกูลบาร์ตันกันหมดแล้ว   ตรงจุดที่เธอยืนอยู่นี้น่าจะเป็นเนินเขาสักที่หนึ่ง แต่ยามที่เท้าของเธอสัมผัสพื้นและสายตามองออกไปรอบๆ มันเป็นเนินเขาที่เต็มไปด้วยทุ่งดอกไม้  “ตามมาสิ” เขาคว้าข้อมือเธอแล้วพาเดินออกไปทางด้านที่มีต้นโอ๊คสูงใหญ่หลายต้น  พอรู้ตัวอีกที เธอกับเขานั่งอยู่บนกิ่งไม้ขนาดใหญ่บนต้นโอ๊คแล้ว   หากใครมาเห็นจะว่าอย่างไรบ้าง เจ้าชายซิลบาสเตียนนั่งอยู่บนต้นไม้กับคู่หมั้นของพี่ชายที่เย่อหยิ่งอย่างที่สุด อ้อ พวกเขาคงคิดว่าคนหน้าเหมือนมากกว่าจะเป็นตัวจริง  “พวกเราขึ้นมาได้ยังไง”  “เทเลพอร์ท” เขาตอบสั้นๆ  จากมุมนี้ที่มอง พวกเธออยู่บนภูเขาเตี้ยๆที่เต็มไปด้วยดอกไม้ ด้านล่างเห็นใจกลางแคว้นอยู่ไกลๆออกไป ส่วนอีกด้านไปทางทิศตะวันตก เป็นทิวเขาซ้อนๆกัน  “ที่นี่สวยดี นายพาฉันมาดูงั้นหรือ” เรนิสพึมพำเบาๆ  “อืม” เขาพยักหน้ารับ “ใกล้ช่วงเย็นแล้ว มารอพระอาทิตย์ตก”  “เสียดาย ไม่มีกระดาษกับสีไว้วาดรูป”  “เธอก็จำเอาไปวาดสิไม่เห็นจะยากเลย” เขายิ้มมุมปากอีกครั้ง “วาดเสร็จแล้วส่งมาให้ฉันด้วยละกัน ผนังห้องทำงานไม่มีรูป”  พี่น้องตระกูลนี้ ชอบสะสมรูปวาดฟรี   เห็นแก่ที่เขาช่วยเธอหลายครั้ง เรนิสพยักหน้าให้เขา “ถ้าฉันวาดเสร็จนะ อาจจะทันช่วงปีใหม่”  ก็ดี ประหยัดเงินซื้อของขวัญ ให้รูปวาดแทน ไม่ต้องจ่าย  หรือว่าเธอจะจำหน้าเขาเอาไปวาดดี ภาพหญิงงามบนต้นไม้ท่ามกลางทุ่งดอกไม้บานสะพรั่ง  &nbsp;  เธอกับเขานั่งกันอยู่เงียบๆครู่ใหญ่ หากมองลอดผ่านกิ่งไม้ไปจะเห็นพระอาทิตย์ที่กำลังลับขอบทิวเขา แสงสีแดงที่เปลี่ยนโทนสีเป็นน้ำเงินให้ความรู้สึกงดงามในอีกรูปแบบหนึ่ง  “ที่อาณาจักรน้ำแข็ง เวลาพระอาทิตย์ขึ้นและตกจะมีลำแสงอีกรูปแบบ” นายปีศาจพูดขึ้นมาพร้อมกับยื่นมือมาให้เธอจับเพื่อจะพาเธอลงจากต้นไม้ “ถ้ามีเวลาจะพาไปดู”  &nbsp;  กว่าจะมาถึงคฤหาสน์ตระกูลบาร์ตันก็มืดค่ำแล้ว   คฤหาสน์ตระกูลบาร์ตันเป็นแบบโบราณ อายุมากกว่าคฤหาสน์อื่นๆในตระกูลผู้ครองแคว้นด้วยกันอยู่หลายร้อยปี ยามราตรีความมืดปกคลุมทำให้ที่นี่ดูแล้วยิ่งน่าเกรงขาม  พ่อบ้านนำทางเธอและซิลบาสเตียนไปยังห้องอาหาร โดยแจ้งว่าท่านดยุคแห่งบาร์ตันรออยู่ที่นั่น  ที่ห้องอาหารมีท่านดยุคยืนรออยู่ ตามธรรมเนียม ซิลบาสเตียนถึงแม้จะเป็นหลานแต่มีศักดิ์เป็นเจ้าชาย ถือเป็นคนที่มีตำแหน่งสูงสุดจะต้องนั่งที่หัวโต๊ะ  นายปีศาจไม่แคร์ใครจริงๆ พาเธอออกไปตะลอนข้างนอกกลับมามืดค่ำโดยไม่สนใจว่าใครจะรอรับประทานอาหารเย็น  ท่านดยุคต้อนรับเธอตามมารยาท ถึงแม้ว่าตระกูลจะอยู่คนละฝ่าย อย่างไรผลประโยชน์ร่วมยังมีอยู่ไม่น้อย ดังนั้นทางตระกูลบาร์ตันจึงดูแลเธออย่างดี  &nbsp;  ผู้ร่วมโต๊ะอื่น มีป้าสะใภ้ของเบลล่าซึ่งเป็นท่านแม่ของแอนเธม เรนิสเคยเห็นอยู่หลายครั้งตามงานเลี้ยง ท่านพ่อของเบลล่า เบลล่า เธมม์ และเจนนี่  ท่านแม่ของเบลล่าอยู่กับเบียทริกซ์ที่อาณาจักรน้ำแข็งได้ระยะหนึ่งแล้วเพื่อเตรียมงาน สำหรับท่านพ่อไม่ได้เดินทางไป เนื่องจากมีติดภารกิจบางอย่าง  ส่วนแอนเธมและท่านพ่อของเขาเดินทางเข้าเมืองหลวงเมื่อวานนี้ คาดว่าจะต้องอยู่ที่นั่นอีกหลายวัน  &nbsp;  บรรยากาศบนโต๊ะอาหารเป็นไปอย่างเงียบเชียบ เป็นธรรมดา เนื่องจากเหตุการณ์ที่เกิดขึ้นไม่นาน และมีเธอกับเธมม์ที่เป็นแขกจากฝ่ายตรงข้าม การที่ไม่มีใครอยากพูดอะไรถือเป็นเรื่องปกติ ยังดีที่ไม่มีความรู้สึกกดดัน มีเพียงป้าสะใภ้ของเบลล่าที่ดูจะชื่นชอบครอบครัวของเบลล่าสักเท่าไหร่นัก   &nbsp;  เรนิสมองไปที่หัวโต๊ะ นายปีศาจดูนิ่งเฉยเย็นชาและเป็นการเป็นงานทันทีที่อยู่ท่ามกลางคนหมู่มาก ค่อยมีมาดเจ้าชายกับเขาบ้าง เขารู้ตัวทันทีที่เธอส่งสายตามองไป เขามองกลับมาพร้อมรอยยิ้มมุมปาก  &nbsp;  เช้าวันถัดมา พวกเธอเริ่มออกเดินทางกันแต่เช้าตรู่ ท่านดยุคเดินมาส่ง นายปีศาจใช้รถม้าของราชวงศ์ เธอ เบลล่า และเจนนี่ตกลงใช้รถม้าคันเดียวกัน ส่วนเธมม์แยกออกไปอีกคัน ขบวนของพวกเธอยาวมากเนื่องจากมีทั้งผู้ติดตามของเจ้าชาย ของตระกูลเธอและตระกูลบาร์ตัน แน่นอน ผู้ติดตามทุกคนคัดเลือกจากคนที่มีเวทย์ธาตุน้ำ  &nbsp;  &nbsp;  ยิ่งเดินทางขึ้นเหนือ อากาศยิ่งเริ่มหนาวขึ้นเรื่อยๆ เรนิสสวมเสื้อสำหรับฤดูหนาว ทับด้วยเสื้อคลุมอีกชั้น ในมือสวมถุงมือหนังบุผ้าด้านใน ในมือถือลูกแก้วเวทย์คุณสมบัติคล้ายฮีตเตอร์เพื่อให้ความอบอุ่น   ภายนอก บนพื้นดินมีหิมะที่จับตัวเป็นทางน้ำแข็ง ต้นไม้ต่างแทบจะไร้ใบ ดูแล้วขาวโพลนไปหมด ยังดียังพอมีทางให้รถม้าไป ไม่ต้องลงจากรถมาปีนเขากันเอง  คนอื่นๆในรถม้าต่างสวมเสื้อคลุมเช่นกัน แต่ไม่มีใครเดือดร้อนกับความหนาวเท่าเธอ สำหรับคนที่มีเวทย์น้ำ แค่ระดับพื้นฐานร่ายเวทย์น้ำ ก็จะมีความสามารถในการทนความหนาวได้ดีกว่าปกติหลายเท่า  &nbsp;  เบลล่ายังคงเจื้อยแจ้วตลอดทาง“เมื่อก่อนการเดินทางลำบากมาก ต้องเดินเท้าเข้าไป แต่ร้อยกว่าปีมานี้สร้างถนนเสร็จ ค่อยไปมาง่ายหน่อย”   &nbsp;“ไม่รู้จะทรมานตัวเองทำไม หายป่วยได้ไม่นานก็เดินทาง หาเรื่องใส่ตัวจริงๆ” เจนนี่บ่น เรนิสเหลือบตามองบน ตอนนัดกันมาเที่ยว เจนนี่ไม่เห็นจะคัดค้านอะไร ตัวเองก็อยากเที่ยวเหมือนกันไม่ใช่หรือไง  “ใกล้ถึงแล้ว อดทนหน่อยนะ” เบลล่าให้กำลังใจ “เดี๋ยวจะหนาวกว่านี้อีกหน่อยตอนเข้าตัวเมือง”  ยังจะหนาวกว่านี้อีกหรือ นี่ริมฝีปากเธอแทบจะซีดไปหมดแล้ว หากวัดอุณหภูมิ จะติดลบเท่าไหร่ล่ะเนี่ย &nbsp;  คิดถูกหรือผิดเนี่ย ที่อยากเที่ยวจนลืมกลัวหนาว  &nbsp;  อาณาจักรน้ำแข็งเป็นอาณาจักรปิดล้อมไปด้วยภูเขาน้ำแข็งมีศูนย์กลางเป็นเมืองใหญ่แค่เมืองเดียว มีหิมะตกและหนาวเหน็บตลอดปี การปกครองจะมีผู้ปกครองเป็นสตรี เรียกว่า ราชินีหิมะ ไม่มีสภาขุนนางแต่มีสภาที่ปรึกษา ทุกอย่างขึ้นกับพระราชินีซึ่งมีอำนาจสูงสุดเพียงผู้เดียว ไม่เคยมีพระราชา พระสวามีของพระราชินีจะรับตำแหน่งเป็นแค่เจ้าชายพระสวามีเท่านั้น และมีความสำคัญเพียงแค่ที่ปรึกษาคนหนึ่ง ไม่มีอำนาจมากกว่านั้น เป็นดินแดนที่ผู้หญิงเป็นใหญ่อย่างแท้จริง  &nbsp;  ขบวนรถม้าของพวกเธอจอดลงในที่สุด ทันทีที่ประตูรถเปิด ลมหนาวอันเย็นยะเยือกก็พัดเข้ามาในรถ เรนิสถึงกับห่อตัวมือสั่นระริกพยายามจับลูกแก้วให้ความอบอุ่นเข้ามากอด นี่มันไม่ใช่หนาวธรรมดาแล้ว แต่ต้องเรียกว่าที่สุดของความหนาว  &nbsp;  อาคารที่เธอมองเห็นตรงหน้าเป็นปราสาท ไม่ได้ทำจากน้ำแข็งแต่เป็นอาคารปูนทาสีขาว บางส่วนประดับหินอ่อนสีขาว แต่ยามอยู่ท่ามกลางหิมะ มองเผินๆเหมือนปราสาทน้ำแข็งในเทพนิยายได้เหมือนกัน  ดีแล้วที่ไม่ใช่ปราสาทน้ำแข็งจริงๆ ไม่อย่างนั้นคืนนี้หลังจากหลับไปเธออาจจะแข็งตายอยู่บนเตียงไม่ได้ตื่นขึ้นมาอีก ปราสาทปูนดูแล้วน่าจะพอกันลมกันความหนาวได้บ้าง  &nbsp;  มีผู้คนมากมายมารอรับพวกเธอ และพาพวกเธอเข้าไปที่โถงทางเดินขนาดใหญ่ภายในปราสาท  นายปีศาจเดินนำอยู่ด้านหน้าในฐานะผู้แทนพระองค์ หลังจากเดินไปได้ไม่กี่ก้าวเขาหยุดชะงักเหมือนจะคิดอะไรแล้วหันมาถามเธอที่อยู่ด้านหลัง  “หนาวเกินไปไหม พอจะไหวรึเปล่า”  “พอไหว” เรนิสตอบเขาเบาๆ ไม่ไหวแล้วจะทำอะไรได้ มาถึงขนาดนี้แล้ว   เขาพยักหน้ารับทราบ แล้วเดินนำต่อไป  เจนนี่เดินเข้ามาใกล้เธอ และกระซิบเช่นกัน “ถ้าไม่ไหวก็บอก”   ด้านในอุ่นกว่าข้างนอกเพียงเล็กน้อยเท่านั้น จะอย่างไรก็ต้องใส่เสื้อคลุมหนาๆ เหมือนที่นี่คนไม่ใช้เวทย์ให้ความอบอุ่น ไม่มีเตาผิง ไม่มีการก่อไฟ มีแค่การจุดเทียนและลูกแก้วเวทย์ให้ความสว่างเท่านั้น  อ้อ ลืมไป ที่นี่ประชากรส่วนใหญ่มีแต่เวทย์น้ำ แทบไม่มีใครมีเวทย์ไฟ เรนิสแทบจะน้ำตาไหลด้วยความรันทดใจ ยังดีที่น้ำตาไม่ไหลไม่อย่างนั้นน้ำตาเธอคงกลายเป็นน้ำแข็งเกาะบนหน้า ยิ่งหนาวไปกันอีก   เมื่อผู้มีเวทย์น้ำทนความหนาวได้ดี แล้วใครจะมานั่งอุ่นอิฐให้เสียเวลา คาดว่ามีเธอคนเดียวเท่านั้นมั้งที่ต้องพกลูกแก้วเวทย์ให้ความอุ่นตลอดเวลา ดูแล้วเหมือนตัวประหลาด  ใช่ มีอีกคนหนึ่ง เรนิสหันไปมองเธมม์ที่เดินตามมา นายนี่ไม่มีเวทย์น้ำเหมือนกัน แถมไม่มีเวทย์ไฟด้วย จะเป็นยังไงบ้างไม่รู้ ทนหนาวได้ไหมเนี่ย  แต่เหมือนเรนิสจะกังวลเกินไป นายเธมม์ยังเดินตามมาอย่างสบายๆ คาดว่าเขาได้อานิสงค์จากการสะสมไขมันมาเป็นเวลาหลายปี ดูท่าแล้วความหนาวจะทำอะไรเขาไม่ได้หรอก  The cold never bothered me (him) anyway!!  &nbsp;  สุดทางโถงเดินเป็นประตูที่เปิดไว้เข้าสู่ห้องโถงที่ตกแต่งด้วยสีขาวทั้งหมด มองดูแล้วคล้ายเกล็ดหิมะ  ผู้หญิงรูปร่างอ้วนวัยกลางคนคนหนึ่ง มองเผินๆ ตัวจะเล็กกว่าเธมม์แค่เล็กน้อย คาดว่าอายุน่าจะราวๆ 50 ปีนั่งอยู่บนเก้าอี้ขนาดใหญ่มีพนักหรูหรา ใบหน้ามีเค้าว่าน่าจะเคยสวยแต่มีริ้วรอยไม่น้อยแล้ว คางห้อยน่าจะมากกว่า 2 ชั้น &nbsp;เส้นผมของเธอเป็นสีขาวสลับกับสีเงิน มองแล้วไม่แน่ใจว่าเป็นเส้นผมสีนี้ตามธรรมชาติหรือว่าเป็นจากการมีผมหงอกก่อนวัย พอพวกเธอเข้ามาด้านใน ผู้หญิงคนนี้ค่อยๆลุกขึ้น ชายหนุ่มรูปงามหล่อเหลาน่าจะอายุประมาณ 30ปีเศษที่อยู่ด้านข้างพยุงเธอลุกขึ้นมา เห็นชัดว่าเธอทรงตัวไม่ค่อยไหว ดูจะเซเล็กน้อย มืออันสั่นเทาของเธอคว้าหยิบขวดโลหะเล็กๆข้างเอวขึ้นมาจิบ 2-3 อึก ที่จริงน่าจะเรียกว่าตำแหน่งพุงหลายชั้นทบกันมากกว่าจะเป็นเอวด้วยซ้ำ หลังจากจิบจนพอใจเธอวางลงขวดนั้นไว้ที่เดิมด้วยสีหน้าเคลิบเคลิ้ม  &nbsp;  พระเจ้า...อย่าบอกนะว่าในขวดนั่นคือเหล้า มันดูแล้วไม่น่าจะเป็นน้ำชา หรือน้ำแร่ได้  ยายป้าอ้วนที่ดูท่าจะเป็นหญิงขี้เมาติดเหล้าจนมือสั่นนี่คือใครกัน  &nbsp;  &nbsp;  &nbsp;  Writer’s note : กลับมาแล้วค่ะ อื้อหือ ไม่ได้เข้ามาหลายวัน เห็นคอมเม้นท์แล้วสตั๊นไปหลายนาที อึ้งและปลื้มใจมาก หลายท่านคอมเม้นท์ได้ยาวและวิเคราะห์ละเอียดมากดูเข้าถึงตัวละครจนเขียนchapterใหม่ได้เลย ขอบคุณมากจริงๆจากใจเลยค่ะ   ลูปนี้ตอนท้ายๆลูปเนื้อหาจะเริ่มหนักขึ้นอีก และลูปถัดไปก็จะหนักขึ้นไปอีก ฟิลลิ่งตัวละครจะชัดขึ้นเรื่อยๆเหมือนกัน แต่ละคนจะพยายามหาทางออกให้ตัวเอง  จะว่าไงดี ที่จริงไรท์รับคำวิจารณ์ได้หมด ไม่ว่ากัน เพื่อให้บรรยากาศมันสนุก เพราะนิยายถือเป็นความบันเทิงอย่างหนึ่ง อ่านเอาเพลินๆ เนอะๆ ไรท์ขอความกรุณาอย่าทิ้งบอมบ์หนักๆใส่รี้ดเดอร์ฝ่ายตรงข้ามนะคะ โยนใส่บ้านไรท์แทนละกัน ไรท์ไม่ค่อยอยู่บ้าน   หากไม่พอใจอะไรโจมตีไรท์ได้ละกัน จะระเบิด ทุเรียน อ้อ ขอทั้งลูกนะคะ เปลือกอย่างเดียวไม่เอา แต่ถ้าให้ดีเปลี่ยนเป็นมังคุดจะชอบมากกว่า จะวิจารณ์ว่าไรท์ติดกาวก็ได้ หรือจะบอกว่าไรท์ขี้เหร่สุดๆ อะไรอย่างงี้ก็ได้ จะพยายามทำใจยอมรับ...ฮืออออ   &nbsp;    

 </div> 
