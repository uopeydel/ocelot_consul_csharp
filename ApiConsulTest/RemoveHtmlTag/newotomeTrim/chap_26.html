 <div style="word-wrap: normal;width:90%;">
			
				
    &nbsp;  ป้าอ้วนขี้เมาเดินโซซัดโซเซมาทางพวกเธอ โดยมีชายหนุ่มด้านข้างคอยประคองไม่ให้ทรุดลงไปกับพื้น เมื่อเดินเข้ามาใกล้ กลิ่นเหล้าโชยมาเข้าปลายจมูกเธอ  เรนิสเหลือบมองไปทางนายปีศาจ เขาสบตาเธอแล้วยู่จมูกเล็กน้อย สีหน้าดูไม่สบอารมณ์นัก เธอจำได้ เขาเคยบอกว่าไม่ชอบกลิ่นไวน์ เหล้าที่น่าจะเป็นวิสกี้หรือรัม เขาคงไม่ชอบกลิ่นเช่นกัน  ซิลบาสเตียนไม่ได้บ่นเรื่องกลิ่นเหล้า เขาขมวดคิ้วเล็กน้อยแล้วโค้งให้ผู้หญิงคนนั้น  “ฝ่าพระบาท” น้ำเสียงเย็นชาของเขาเรียกขานป้าอ้วนขี้เมา  ป้าอ้วนยื่นมือให้เขา สีหน้าเขาดูย่ำแย่กว่าเดิมแต่ยังรักษามารยาทด้วยการจุมพิตหลังมือยายป้าอ้วนแล้วถอยออกมาก้าวหนึ่ง  เรนิสเกือบจะอ้าปากค้าง เธอเผยอริมฝีปากออกแล้วหุบมันทันทีที่นึกได้ว่าเป็นมารยาทที่ไม่งาม  พระเจ้า!! ยายป้าอ้วนนั่นเป็นพระราชินีจริงๆ ราชินีหิมะ  &nbsp;  ไหนล่ะ...ราชินีหิมะในนิทานของฮันส์ คริสเตียน แอนเดอร์สัน ผู้มีมนตร์สะกดให้คนทำตามที่นางต้องการ  ไหนล่ะ...ราชินีหิมะในภาพยนตร์ สวมมงกุฏน้ำแข็งยืนบนสไลด์ที่ลากด้วยม้าสีขาวพร้อมกองทัพยิ่งใหญ่  ไหนล่ะ...ราชินีหิมะผู้งดงามสูงศักดิ์เปี่ยมด้วยอำนาจ เนรมิตเกล็ดหิมะหรือควบคุมพายุหิมะตามตำนาน  ไหนล่ะ...เอลซ่า ราชินีหิมะของดิสนีย์  &nbsp;  ยายป้าอ้วนขี้เมาเนี่ยนะ คุณป้าได้ทำลายภาพพจน์ราชินีหิมะของเธอแหลกสลายไปหมดในพริบตา   &nbsp;  ป้าอ้วนตรงหน้าเธอ เมาจนไม่มีแรงจะเดินเองแล้วด้วยซ้ำ  &nbsp;  “ลูกสาวของซิลเวียอย่างนั้นหรือ หน้าตาเหมือนแม่เลย ชื่ออเดลลีนใช่ไหม” เสียงอ้อแอ้ของป้าอ้วนหันไปถามชายหนุ่มรูปงามด้านข้าง  สีหน้านายปีศาจดูย่ำแย่ยิ่งกว่าเดิม คิ้วเขาแทบจะขมวดเป็นปมขนาดใหญ่ ริมฝีปากเม้มเข้าหากัน หาได้ยากที่จะเห็นนายปีศาจดูขัดใจขนาดนี้  “ฝ่าพระบาท ทรงสับสนแล้ว นั่นเจ้าชายซิลบาสเตียนแห่งอาณาจักรฟานส์ ส่วนอเดลลีน เป็นพระนามของเจ้าหญิงแห่งอีสเทร่า”เสียงนุ่มทุ้มของชายหนุ่มคนนั้นดังขึ้นมาช่วยคลี่คลายสถานการณ์  &nbsp;  ชายหนุ่มคนนั้นยังคงพูดต่อไปอีกพร้อมรอยยิ้มบางๆ “ทางอีสเทร่าส่งขุนนางมาเป็นผู้แทนพระองค์พร้อมของขวัญ มาถึงเมื่อวาน ฝ่าพระบาทยังจำได้หรือไม่”  พระราชินีทำหน้าครุ่นคิดอยู่ครู่หนึ่งแล้วพูดต่อ “อ้อ ฉันนึกออกแล้ว ขุนนางรูปหล่อคนเมื่อวาน ฉันว่าจะชวนเขาไปกินข้าวเย็นอยู่พอดี”  พระนางหันมาหาพวกเธอบ้าง “แล้วนี่มีใครมาอีกล่ะ”  “แกรนด์เลดี้เรนิส เทรลิส กับ ลอร์ดเธมม์ เทรลิส” เขาผายมือมาทางเธอกับเธมม์ เรนิสรีบย่อตัวทำความเคารพโดยเร็ว  “เลดี้เบลล่า บาร์ตัน และที่เหลือเป็นผู้ติดตาม” ชายหนุ่มคนนั้นผายมือมาทางเบลล่าและคนอื่นๆต่อ  “อ้อออออออออ หลานๆของฉันนั่นเอง ลูกของน้องสาวทั้ง 2 คน” เสียงอ้อแอ้ยานคางของพระราชินีดังขึ้น ร่างของพระนางเซไปทางชายหนุ่มคนนั้นที่รับพระนางไว้แทบจะไม่ไหวด้วยน้ำหนักมวลพุ่งกระแทกดูจะมากเกินไป  พระนางโบกพระหัตถ์ขึ้นเป็นสัญญาณว่าไม่ทรงเป็นอะไรมาก ทรงผินพระพักตร์มาทางเรนิส “ท่านพ่อรูปหล่อของเธอสบายดีไหม”  “สบายดีเพคะ” คำถามนี่ดูประหลาด ท่านพ่อต้องพ่วงคำว่ารูปหล่อด้วย  “ฉันเคยเห็นเขาเมื่อหลายปีก่อน ตอนนั้นเขาหล่อมาก เสียดายครั้งนี้เขาไม่มาเอง” พระราชินีทำสีหน้าเคลิบเคลิ้มอย่างบอกไม่ถูก  งานเข้า...ท่านพ่อของเธอไม่ได้เป็นน้องเขยของฝ่าพระบาทหรืออย่างไร  มิน่า ท่านพ่อของเธอเคยบอกว่าไม่จำเป็นจะไม่กลับไปที่อาณาจักรน้ำแข็งอีก ถึงแม้ว่าจะเป็นที่ที่ท่านพ่อและท่านแม่ของเธอพบกันครั้งแรกก็ตาม  ราชวงศ์ฟานส์ดูประหลาด ราชวงศ์อีสเทร่าก็ดูไม่ปกติ แล้วนี่ ราชวงศ์ของอาณาจักรไอซ์ยิ่งดูพิสดารเกินจะบรรยาย  มีราชวงศ์ของอาณาจักรไหนในโลกนี้ที่ปกติบ้าง?  &nbsp;  พระนางโบกพระหัตถ์อีกครั้ง “พวกเธอไปพักผ่อนกันตามสบาย ฉันมีเรื่องต้องทำ” พระนางหยิบขวดข้างเอวที่ตอนนี้ชัดเจนแล้วว่าเป็นขวดเหล้าออกมาจิบต่อ ชายหนุ่มด้านข้างประคองพระนางไปนั่งที่เก้าอี้ตัวเดิม  มีนางกำนัลหลายคนเดินมารับพวกเธอเพื่อพาไปที่พัก เจนนี่ที่เดินออกมาแอบหัวเราะคิกคักแบบกลั้นไม่อยู่พร้อมกับเบลล่าที่กระซิบกระซาบอะไรซักอย่างอยู่ข้างหู น่าจะนินทาป้าราชินีนั่น  เรนิสกระชับลูกแก้วเวทย์ให้ความอบอุ่นเพิ่ม แล้วกระซิบถามนางกำนัลว่าพอจะจุดเตาหรืออะไรที่ให้ความอบอุ่นเพิ่มในห้องนอนของเธอได้หรือไม่  หญิงสาวคนนั้นรับปากจะไปจัดหาอุปกรณ์เพิ่มความอุ่นให้เธอ  เรนิสพยักหน้าด้วยความพอใจ “ขอบคุณมาก”  &nbsp;  นายปีศาจหยุดรอเธอครู่หนึ่งเพื่อให้เธอเดินไปพร้อมเขา  “เสด็จพ่อรับสั่งว่าไม่อยากให้พี่ชายสองหน้ามาที่นี่ กลัวพี่ชายสองหน้าจะถูกพระราชินีแทะโลม หน้าตาแบบฉันดูจะปลอดภัยกว่า”  อืม...ข้อดีข้อหนึ่งของการเป็นเจ้าชายหน้าสวยคือจะไม่ถูกพระราชินีแทะโลม ถ้าหล่ออาจจะถูกพระราชินีอายุคราวแม่เกี้ยวพาได้ ฟังดูเหมือนจะสมเหตุสมผลเลย(?)  “แต่ฉันว่าช่วงนี้เมืองหลวงมีเรื่องวุ่นวาย เสด็จพ่อกลัวว่าฉันจะก่อหวอดสร้างความวุ่นวายเพิ่มมากกว่า” ซิลบาสเตียนยังคงบ่นต่อไป  นั่นแหละ เหตุผลที่แท้จริง เรนิสคิดในใจ  “ยังหนาวอยู่ไหม” เขาถามต่อ  “นิดหน่อย” ในปราสาทอุ่นกว่าด้านนอกพอสมควร เธอคิดว่าถ้าสวมเสื้อหนาๆหลายๆชั้นพร้อมกอดลูกแก้วนี่ไว้ก็พอจะไหว  &nbsp;  ซิลบาสเตียนแยกออกไปยังส่วนที่พักของเขาพร้อมกับเธมม์ที่ห้องพักน่าจะอยู่ใกล้ๆกัน เรนิส เบลล่า และเจนนี่แยกมาอยู่ทางอีกปีกหนึ่งของปราสาท  &nbsp;  “ผู้ชายด้านข้างนั่นเป็นเจ้าชายพระสวามี ยังดูหนุ่มอยู่มากใช่ไหม เขาอายุ40ปลายแล้วนะ เกือบๆจะ 50 แล้ว”  นั่น...คือพระสวามี เรนิสไร้คำพูดจะพูดต่อ ท่าทางเหมือนเลขารูปหล่อ ไม่ก็คนโปรดอะไรมากกว่าจะเป็นสามีจริงๆ  “พระราชินีทรงโปรดชายหนุ่มรูปหล่อ” เบลล่าหัวเราะคิกคักเมื่อพวกเธออยู่ในห้องพักส่วนตัวกันแล้ว ห้องของพวกเธอพักแยกกัน แต่ตอนนี้มานั่งคุยกันระหว่างรองานเลี้ยงช่วงเย็น   “ที่จริงทรงมีชายชู้มากมายหลายคน บางคนเป็นตนโปรดออกหน้าออกตา แต่ละคนหล่อเหลาไม่น้อยเลย”  “ที่สภาปรึกษาไม่ว่าอย่างไรหรือ” เรนิสถาม  “ไม่นะ พระราชินีทรงมีพระราชอำนาจสูงสุด ถึงจะเหลวไหลไปบ้างก็ตาม” เบลล่าตอบ  เหลวไหลไปบ้าง หรือว่าเหลวไหลอย่างมากกันแน่  ใช่ คุ้นๆละว่าเธอเคยได้ยินเรื่องนี้มาก่อน แต่ตอนนั้นไม่ได้คิดอะไรมากมาย พอมาเห็นตัวจริง พระราชินีป้าขี้เมาที่เธอเห็นมีแฟนมีกิ๊กหลายคน ฟังแล้วอยากจะหน้ามืดด้วยความวิงเวียน บางทีคนเราดูรูปลักษณ์ภายนอกอย่างเดียวไม่ได้  จากที่ท่านแม่เธอเล่า นี่คือพระราชินีที่ได้เลือกมาจากเจ้าหญิง 4 พระองค์ ณ.วันที่รับตำแหน่งเจ้าหญิงรัชทายาท พระนางเป็นคนที่เพียบพร้อมที่สุดในบรรดาพี่น้องทั้งหมด  หรือว่า เวลาเปลี่ยน...คนก็เปลี่ยน  “อาณาจักรนี้อยู่ได้ยังไงในเมื่อพระราชินีเหลวไหลขนาดนี้” เจนนี่โพล่งขึ้นมา  เห็นด้วยอย่างยิ่ง อาณาจักรอยู่ได้อย่างไรในเมื่อผู้ปกครองดูไร้ประสิทธิภาพ  “เจ้าชายพระสวามีกับสภาที่ปรึกษาไง ปกครองภายใต้พระนามพระราชินี”   &nbsp;  &nbsp;  งานเลี้ยงช่วงเย็นเป็นงานฉลองก่อนพิธีในวันพรุ่งนี้ จะมีการรับประทานอาหารเย็นร่วมกันบนโต๊ะอาหารตัวยาว หลังจากนั้นเป็นงานสังสรรค์ทั่วไป มีงานเต้นรำ  โชคดี ห้องโถงนี้ค่อนข้างอบอุ่นกว่าที่อื่น น่าจะเป็นเพราะคนเยอะและมีการวางลูกแก้วเวทย์ให้ความอบอุ่นบางตำแหน่ง  พระราชินีเหมือนจะทรงสร่างจากอาการเมาแล้ว ทรงเต้นรำกับชายหนุ่มหน้าตาดีหลายคนผลัดเปลี่ยนกันไปเรื่อยๆ บางครั้งพระนางถึงกับโถมตัวไปหาคู่เต้นรำพร้อมเสียงหัวเราะอย่างรื่นเริงอย่างไม่สนใจว่าพวกเขาจะรับน้ำหนักได้หรือไม่  เจ้าชายพระสวามีที่ยืนอยู่ไม่ไกลนัก มองดูเหตุการณ์อย่างไม่ห้ามปราม ช่างมีความอดทนสูงส่ง เขาทนภรรยาแบบนี้ได้อย่างไร ไม่ว่าจะขี้เมา ไม่ว่าจะเจ้าชู้ไม่เลือก ไม่รักษากริยาในที่สาธารณะ  &nbsp;  เบียทริกซ์ดูโดดเด่นท่ามกลางผู้คนเช่นเคย ไม่ว่าเธอจะอยู่ส่วนไหนของห้องโถง ล้วนแต่มีผู้คนรายล้อม เธอไม่ได้เต้นรำแต่ทักทายแขกในงานที่มาร่วมแสดงความยินดี  เจนนี่ปลีกตัวไปพักตั้งแต่รับประทานอาหารเสร็จ ส่วนเบลล่าเกาะติดอยู่กับท่านแม่ของเธอที่ไม่ได้เจอกันนานระยะหนึ่งแล้ว เธมม์ดูจะปะปนอยู่กับแขกในงาน เรนิสเริ่มสังเกต หลายคนมีรูปร่างอวบ บางคนอ้วนเลยด้วยซ้ำ  ความรู้ใหม่ คนที่นี่หากไม่มีธาตุน้ำ ต้องมีไขมันสะสมให้เพียงพอ เพื่อจะกันความหนาวไว้ได้ การกินเพิ่มไม่บันยะบันยั้งของเธมม์ก่อนเดินทาง อาจจะถือเป็นเหตุผลที่ดี ใช้หลักการเดียวกับหมีขาวขั้วโลก  &nbsp;  เสียงดนตรีดังเรื่อยๆเป็นทำนองช้าๆตามความนิยมของคนที่นี่ เรนิสไม่มีอะไรทำ เธอเดินดูของตกแต่งและรูปภาพในห้องโถง ภาพวาดที่ติดตามผนังเป็นภาพวาดการเดินทางของผู้คนท่ามกลางหิมะ ดูเป็นของโบราณ ภาพวาดสมัยเก่า  “ตามตำนานเล่าว่า บรรพบุรุษของพวกเราเดินทางมาจากทางใต้เพื่อทำภารกิจบางอย่าง เมื่อภารกิจเสร็จสิ้นแล้ว พวกเขาไม่ต้องการเดินทางกลับไปดินแดนทางใต้ที่วุ่นวายอีก” เสียงชายหนุ่มคนหนึ่งดังขึ้นที่ด้านหลังเธอ  ชายหนุ่มรูปงามคนนั้น...ใบหน้าขาวคิ้วเข้มจมูกโด่งเป็นสัน เส้นผมสีบลอนด์ ดวงตาสีฟ้าอ่อนดูระยิบระยับ...เจ้าชายพระสวามี เขาดูยังหนุ่มและดูดีไม่แพ้ท่านพ่อของเธอเลย   “ฝ่าบาท” เรนิสย่อตัวลงทำความเคารพเขา เขาก้าวเข้ามาชิดเธอและประคองตัวเธอลุกขึ้นแบบแทบจะโอบเธอไว้อย่างถึงเนื้อถึงตัว เรนิสตกตะลึงไปชั่วครู่  เธอกับเขาสนิทสนมกันเร็วขนาดนี้ตั้งแต่เมื่อไหร่ แม้แต่คู่หมั้นเธอที่ว่าชั้นเชิงไม่ธรรมดายังไม่เคยฉวยโอกาสแบบนี้เลย   ความเห็นใจเขาที่ต้องทนภรรยาแบบพระราชินีลดฮวบลงมาทันที  สามีภรรยาคู่นี้ เหมาะสมกันอย่างหาที่ติไม่ได้ ต่างคนต่างหว่านเสน่ห์ไม่สนใจใคร  เรนิสปลดมือเขาออกจากแขนของเธอและขยับตัวถอยห่างออกมาหลายก้าว  “ที่จริงมีภาพสวยๆอีกมาก หากเธอสนใจ ฉันจะพาไปเดินชม” รอยยิ้มและแววตาเขาระยิบระยับดูเจ้าชู้อย่างที่สุด นี่อายุเขาดูจะมากกว่าท่านพ่อเธอด้วยซ้ำ ขี้หลี นิสัยไม่ดี เรนิสก่นประนามในใจ  ชักไม่ค่อยดีซะแล้ว เธอเคยได้ข่าวมาบ้างว่าเจ้าชายพระสวามีเจ้าชู้ไม่น้อย ข่าวของเบลล่าไม่มีผิดพลาดจริงๆ เคยได้ยินว่ามีลูกนอกสมรสด้วย  ขณะที่เรนิสกำลังจะหาเหตุผลเหมาะๆเพื่อปลีกตัว  “ฝ่าบาท น่าจะเอาเวลาไปรับรองทูตและแขกมากกว่า” เสียงเย็นชาดังขึ้นด้านหลังพวกเธอ  นายปีศาจเหมือนจะมีตาทิพย์รู้ว่าเมื่อไหร่เธอต้องการความช่วยเหลือ เขามักจะปรากฏตัวในจังหวะเหมาะเสมอ  เขายื่นมือมาให้เธอ “ตรงนี้หนาวเกินไป ไปที่อื่นที่อุ่นกว่านี้เห็นจะดีกว่า” ทันทีที่เขาพูดจบประโยค เขาก็ลากเธอเดินออกไปจากห้องโถงจัดงาน  &nbsp;  ระหว่างทางเดินทะลุออกไปมีภาพประดับตามฝาผนัง จนถึงโถงที่เป็นจุดแยกระหว่าง 2 ปีกของปราสาท มีภาพวาดและรูปปั้นอยู่ตรงกลาง รูปปั้นเป็นรูปปั้นหญิงสาวนางหนึ่งยืนมือสองข้างจับประสานกันอยู่ที่เอว เส้นผมสีเงินปล่อยยาวสยายไปด้านหลัง ที่ศีรษะสวมเทียร่าแบบโบราณประดับพลอยสีฟ้า เรนิสชะงักแล้วหยุดมองก่อนที่เธอจะจ้องมองไปที่ภาพวาดด้านหลังรูปปั้นนั้น ทั้งรูปปั้นและภาพวาดเป็นผู้หญิงคนเดียวกัน เหมือนกับภาพวาดเด็กหญิงที่เห็นที่วิหารในแคว้นบาร์ตันแต่มีอายุมากกว่า  &nbsp;  “นายปีศาจ นายคิดว่าผู้หญิงในรูปนี้เป็นยังไง ดูคุ้นๆบ้างไหม” เรนิสหันไปถามซิลบาสเตียน  “อือ เป็นหญิงงาม” เขาตอบสั้นๆ รู้แล้วน่าว่าสวย แต่มีอย่างอื่นอีกไหม  “พวกเธอคิดว่าฉันเหมือนกับพระนางไหม” เสียงหวานๆของเบียทริกซ์ดังขึ้นด้านหลังพวกเธอ เรนิสหันไปมอง เบียทริกซ์ส่งรอยยิ้มหวานแต่ดูลึกลับกลับมา  “เชื่อกันว่าเป็นรูปปั้นพระราชินีพระองค์แรก เหมือนกับรูปสมมติเทพในแคว้นบาร์ตันเลยใช่ไหม แต่ตามตำนานบอกว่าพระราชินีพระองค์แรกทรงประสูติที่นี่ท่ามกลางหิมะอันหนาวเหน็บและนิมิตอันน่าอัศจรรย์ ดอกไม้สีขาวบานกลางหิมะยามพระนางถือกำเนิดขึ้น”  “และเหตุผลที่ฉันได้รับการรับรองจากเสด็จป้ารวมถึงประชาชนที่นี่ทั้งๆที่ฉันไม่ได้เกิดในอาณาจักรน้ำแข็ง เป็นเพราะว่าฉันดูคล้ายพระนาง พระราชินีในตำนาน”  มิน่า แม้ว่าเบียทริกซ์จะมีพลังเวทย์สูงส่ง แต่ไม่ได้เกิดในอาณาจักร ท่านพ่อเป็นคนของอาณาจักรฟานส์ ขณะที่มีสมาชิกราชวงศ์อื่นเช่นกันที่อยู่ในข่ายที่พอจะเป็นรัชทายาทได้ แต่พระราชินีและสภาที่ปรึกษาหลายคนกลับสนับสนุนเบียทริกซ์  “ที่นี่การเมืองไม่รุนแรงเหมือนในอาณาจักรฟานส์” เบียทริกซ์ยิ้มให้ซิลบาสเตียน ฟันของเธอเรียงตัวกันราวกับสร้อยไข่มุกขาวตัดกับริมฝีปากสีแดงสด ใบหน้าของเธอสวยจนไม่อยากละสายตา   “แต่ไม่ใช่ว่าจะไม่มี พรุ่งนี้ยังไงก็ระวังตัวด้วย” เบียทริกซ์เน้นย้ำกับนายปีศาจอีกครั้ง  “พี่หญิงไม่อยู่ในงานหรือคะ” เรนิสถาม งานนี้เป็นงานฉลองที่จัดสำหรับเบียทริกซ์โดยเฉพาะไม่ใช่หรือไง  “ฉันมีเรื่องต้องเตรียมตัว” รอยยิ้มของเบียทริกซ์ในค่ำคืนนี้ดูทรงเสน่ห์และลึกลับอย่างบอกไม่ถูก  “ไว้พบกันวันพรุ่งนี้” เบียทริกซ์เดินจากไปเงียบๆ “ราตรีสวัสดิ์”  &nbsp;  “ฉันจะเดินไปส่งเธอที่ห้อง เธอจำห้องตัวเองได้รึเปล่า” นายปีศาจหันมาถามเธอ  จำไม่ค่อยได้ น่าจะหานางกำนัลสักคนนำทางจะได้ไม่หลงทาง  “ลองเดินหาดูก่อน ถ้าไม่เจอค่อยหาใครสักคนนำทาง”  &nbsp;  พวกเธอเดินทะลุออกมาถึงสวนในปราสาทได้อย่างไรไม่รู้ มีต้นไม้ใบเขียวต้นเล็กๆอยู่ในสวนนี้หลายต้นซึ่งน่าจะถูกเลี้ยงไว้ด้วยเวทย์ทำให้ยังมีใบอยู่ได้ อากาศตรงตำแหน่งนี้หนาวกว่าในตัวอาคารจนเรนิสเริ่มสั่นระริก  “เราหาทางกลับเข้าไปดีกว่า ตรงนี้หนาวมาก” เธอกอดลูกแก้วเวทย์ที่เธอถือไว้ตลอดให้แน่นขึ้น  ดวงไฟเล็กๆถูกจุดขึ้นรอบตัวเธอด้วยเวทย์ทำให้ทั่วบริเวณอบอุ่นขึ้นมาทันที เรนิสรู้สึกถึงวงแขนของเขาที่โอบเธอเข้ามา ใบหน้าเขาเกือบจะชิดกับใบหน้าเธอจนรู้สึกได้ถึงลมหายใจของอีกฝ่าย  รอยยิ้มมุมปากของเขาผุดขึ้นบางๆ “ยังหนาวอยู่ไหม”  “นี่จะใกล้กันเกินไปรึเปล่า...” เรนิสกระพริบตามองหน้าเขา  “ใกล้กันเกินไป?” เสียงเขาขึ้นสูงเล็กน้อยเหมือนกับถามเธอกลับ “ก็เธอบอกว่าหนาวไม่ใช่หรือไง”  ก่อนที่เธอจะโต้แย้งกลับ เขาใช้มือซ้ายชี้ขึ้นไปบนท้องฟ้าอันมืดมิดแต่มีแสงดาวระยิบระยับ ขณะที่แขนขวากระชับเอวของเธอเข้ามาอีก แก้มข้างขวาของเขาโน้มเข้ามาจนชิดแก้มซ้ายที่เย็นจนเกือบจะชาแล้วของเธอ แก้มของเขาอุ่นผิดกับอากาศรอบๆ อาจเป็นเพราะความอบอุ่นที่รับมาจากสัมผัสนี้ทำให้ผิวหน้าเย็นจนเกือบจะเป็นน้ำแข็งของเธอร้อบวูบขึ้นมาทันที  “เธอเห็นดาวดวงนั้นไหม ที่นี่เรียกกันว่า ดาวเหนือ ตามตำนานเชื่อกันว่าบรรพบุรุษของพวกเขาเดินทางขึ้นมาที่นี่โดยอาศัยแสงของดาวดวงนี้ช่วยนำทาง”  &nbsp;  “ดึกแล้ว เดี๋ยวฉันไปส่งเธอกลับ” เขาโอบเธอพาเดินกลับเข้าไปด้านใน  ขณะที่เรนิสคิดจะหานางกำนัลสักคนเพื่อถามหาทาง นายปีศาจกลับใช้เทเลพอร์ทพาเธอมาอยู่ในห้องพักของเธอตรงส่วนรับแขก  เขารู้ได้อย่างไรว่าห้องพักเธอคือห้องไหน  เขารู้แต่แรกว่าเธอห้องพักเธออยู่ที่นี่แล้วทำไมให้เธอพาไปหลงทาง  แล้วเขาใช้เทเลพอร์ทมาส่งเธอได้ ทำไมไม่ใช้ตั้งแต่แรก  เธอมองหน้าเขาอย่างงุนงง  “เธอจะงงอะไรมากมาย นี่ไม่ใช่ห้องพักเธอหรือยังไง” เขาหัวเราะเบาๆ  เขาเอื้อมมือมากุมมือเธอไว้แล้วคล้องบางอย่างไว้ที่ข้อมือ กำไลข้อมือโลหะอันหนึ่ง เรนิสก้มลงมอง มันเป็นเครื่องประดับหน้าตาประหลาด  “ของโบราณ เป็นเกราะอันหนึ่ง กันเวทย์โจมตีรุนแรงได้ แต่ใช้ได้ครั้งเดียว ฉันยังหาแบบที่ป้องกันได้หลายๆครั้งที่เจ้าหญิงไร้พลังเวทย์มีไม่ได้ เธอใช้ไปก่อนก็แล้วกัน” เขาพูดเรียบๆราวกับรับรู้ข้อสงสัยของเธอได้  “พรุ่งนี้ใส่มาด้วยล่ะ” เขาย้ำอีกที  พรุ่งนี้ จะมีเหตุการณ์อะไรงั้นหรือ ไม่ว่าจะเป็นเบียทริกซ์ รอยยิ้มดูลึกลับบอกไม่ถูกของเบียทริกซ์มีความหมายบางอย่างซ่อนเร้น ไม่ว่าจะเป็นนายปีศาจ   มือข้างหนึ่งของเขาสัมผัสใบหน้าของเธอที่ตอนนี้สีหน้าคงเหรอหราอย่างที่สุด เขายื่นใบหน้าเข้ามาใกล้แล้วกระซิบข้างหู “ราตรีสวัสดิ์”  เวทย์ธาตุมืดสีดำปกกคลุมรอบตัวเธอก่อนที่เขาจะหายไป  &nbsp;  เรนิสเคยสงสัยอยู่บ้าง เขาเคยบอกเธอว่าเขาไม่เคยกักขังหญิงงามไว้ แต่พวกนั้นไม่ยอมไปเอง ไม่ยอมไปเองเพราะว่าอะไร ไม่อยากกลับบ้านหรืออย่างไร  ...เธอเริ่มเข้าใจเหตุผลที่ผู้หญิงพวกนั้นหาทางกลับบ้านไม่ถูกบ้างแล้ว...  &nbsp;  &nbsp;  &nbsp;  &nbsp;  Writer’s note: หลังอัพบทนี้เสร็จ ... แล้วบ้านไรท์อยู่ที่ไหน ช่วยด้วย เค้ากลับบ้านไม่ถูก  

 </div> 
