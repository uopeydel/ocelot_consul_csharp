 <div style="word-wrap: normal;width:90%;">
			
				
      &nbsp;  เสียงคนบาดเจ็บร้องระงม และศพกระจัดกระจายไปทั่ว ใครจะคิดว่างานนี้จะมีมือสังหารบุกมา  ตอนนี้ผู้คนต่างมามุงดูที่ภูเขาหินบนลานพิธี กองภูเขาหินขนาดย่อมๆกองหนึ่งสูง 2 เมตรได้  เสียงคนเรียกกันให้ช่วยย้ายหินออก เจ้าหญิงรัชทายาทที่หายตัวไปอาจจะถูกฝังอยู่ด้านใต้นี้  เรนิสร่ายเวทย์ธาตุลมยกกองหินพวกนั้นออก ผู้คนที่เหลือต่างพากันมาช่วยยกหินออกไปคนละไม้คนละมือ  จอมมารยืนกอดอกดู ไม่มีเหตุผลที่เขาต้องช่วย เขาถือคติว่า เมื่อสร้างภูเขาหินขึ้นมาเอง ก็ต้องยกออกเอง นายเธมม์ไม่ได้เรื่องนั่น สร้างมาแล้วออกมาไม่ได้ เหลวไหลจริงๆ  ส่วนเบียทริกซ์ เขาไม่สนใจว่าเธอจะแบนหรือไม่ เขาสนใจแค่ว่าเธอมีชีวิตอยู่และจ่ายค่าตอบแทนให้เขาเป็นพอ อย่าคิดว่าจะโกงเขาได้ เขามีวิธีมากมายจัดการกับคนขี้โกง...เจ้าหญิงไร้พลังเวทย์นั่นเป็นตัวอย่างที่ดี  &nbsp;  &nbsp;  หลังจากย้ายกองหินนั่นออก เริ่มเห็นตัวคนอยู่ข้างใน  เธมม์ค่อยๆลุกขึ้น แล้วดึงเบียทริกซที่หมดสภาพขึ้นมา เทียร่าบนศีรษะของเบียทริกซ์หล่นหายไปไหนไม่รู้แล้ว เส้นผมยาวสยายนั่นยุ่งเหยิงไม่เป็นทรงหุ้มหน้าหุ้มตา เสื้อผ้าและใบหน้าเต็มไปด้วยฝุ่นจากดินและเศษหิน  เขาอดสะใจเล็กน้อยไม่ได้ หญิงงามร้ายกาจก็มีสภาพแบบนี้ได้เช่นกัน ผู้หญิงเจ้าแผนการหลอกใช้คนโดนเล่นงานบ้างก็ดี  โชคดีประชาชนหลบภัยหนีตายไปหมด ไม่งั้นคงได้เห็นว่าที่ราชินีในสภาพอนาถาแบบนี้ ใครเห็นเบียทริกซ์ตอนนี้ย่อมไม่เชื่อว่านี่คือปฐมราชินีในตำนานกลับชาติมาเกิดแน่นอน  &nbsp;  โง่ โง่ที่สุด มีใครจะโง่กว่านี้ได้อีกไหม เขาส่ายศีรษะให้กับนายเธมม์อีกครั้ง  เบียทริกซ์เป็นนักเวทย์ชั้นสูงไม่ใช่หรือไง ถูกโจมตีแค่นี้ไม่น่าจะตายหรอก ยกเว้นถูกรุมจริงๆ แต่รอบนี้อาจจะตายเพราะถูกนายเธมม์ทับไม่ก็ถูกฝังทั้งเป็นพร้อมนายอ้วนนั่น  &nbsp;  เหตุการณ์สงบลง พระราชินีขี้เมาสติไม่ดีนั่นเสียสติเพิ่มขึ้นอีกที่รู้ว่าสามีสุดที่รักถูกลอบสังหารตายไปแล้ว เขาไม่ค่อยเข้าใจนัก พระราชินีนั่นมีคู่รักสำรองอยู่ตั้งหลายคนจะเสียใจอะไรมากมาย  เบียทริกซ์ประกาศสถานการณ์ฉุกเฉินทันที เธออ้างว่าพระราชินีทรงเสียพระทัยจากการสิ้นพระชนม์ของเจ้าชายพระสวามีจนประชวร เธอเข้ายึดอำนาจตั้งตัวเองเป็นผู้สำเร็จราชการ พร้อมกับเข้าสั่งการกองอัศวินและสภาที่ปรึกษาอ้างว่าจะหาผู้ก่อเหตุ จริงๆแล้วใช้เหตุผลนี้กำจัดฝ่ายตรงข้าม ไม่ว่าจะเป็นที่ปรึกษาในสภาที่ต่อต้านเธอ และที่สำคัญลูกนอกสมรสของเจ้าชายพระสวามีนั่นถูกจัดการจนหมด  &nbsp;  ในปราสาทเงียบสงบ แขกต่างเก็บตัวอยู่ในห้องตัวเองภายหลังเหตุการณ์ลอบสังหาร เขาได้รับคำเชิญมาพบเจ้าหญิงรัชทายาทพระองค์ใหม่แห่งอาณาจักรน้ำแข็ง  &nbsp;  “ขอบคุณมาก สำหรับความช่วยเหลือ” เบียทริกซ์ยิ้มให้เขา   “ไม่ใช่เรื่องยากอะไร” เขาตอบกลับ “ได้ยินว่าเธองานยุ่งไม่ใช่หรือไง ยังมีเวลามาพูดคุยกับฉันด้วยหรือ”  “ไม่ได้ยุ่งอะไรมากมาย แค่จัดการคนนิดๆหน่อยๆ การกำจัดศัตรูต้องกำจัดให้หมด” เบียทริกซ์บอกเขา ที่จริงเขาไม่สนใจเรื่องนี้หรอก ใครจะเป็นอย่างไรไม่ใช่เรื่องของเขา  “คนน่ารังเกียจน่าขยะแขยงแบบนั้น ตายซะได้ก็ดี เขาน่าจะตายไปตั้งนานแล้ว”  “อ้อ” จอมมารเลิกคิ้วขึ้น “เธอกับเขาไม่ใช่ว่าเคยเป็นพันธมิตรกันมาก่อนหรือไง”  ที่จริงเขาไม่ได้ชอบอะไรเจ้าชายพระสวามีนั่นอยู่แล้ว ไม่ถูกชะตา เพียงแต่ไม่ได้เกลียดถึงขั้นจะฆ่าแกง  &nbsp;  “ฉันมาอยู่ที่นี่ตั้งแต่เด็ก บางปีอยู่ที่นี่มากกว่าบ้านเสียอีก ไม่มีคนคุ้มครอง ไม่มีฐานอำนาจ หากไม่หาทางเอาตัวรอด จะมีชีวิตถึงทุกวันนี้ได้อย่างไร” เบียทริกซ์พูดด้วยน้ำเสียงเรียบๆ  “หากฉันเป็นราชินี ฉันต้องการมีอำนาจสูงสุด ส่วนเขาต้องการให้ฉันเป็นหุ่นเชิด จะอย่างไรก็อยู่ร่วมกันไม่ได้ หากเขาไม่ตาย ก็ต้องเป็นฉันที่ตาย โทษกันไม่ได้ หากเขาไม่ลงมือก่อน มีหรือฉันจะมีโอกาสซ้อนแผน”  &nbsp;  “ซิลบาสเตียน ที่จริง หากกำจัดพี่ชายของเธอซะ เรื่องยุ่งๆก็ง่ายแล้ว ไม่เห็นต้องทำอะไรมากมาย” น้ำเสียงเบียทริกซ์เจือด้วยเสียงหัวเราะ  “แล้วถ้าเบลล่าได้รับแต่งตั้งเป็นเจ้าหญิงรัชทายาทแทนเธอ เธอจะฆ่าน้องสาวเพื่อแย่งสิ่งที่เธอต้องการมาไหม” เขาถามอย่างเย็นชา  เบียทริกซ์นิ่งเงียบไปครู่ใหญ่ “ก็จริง เรื่องบางอย่างไม่ได้ทำได้ง่ายๆเหมือนพูด เรื่องบางอย่างแค่คิดก็ทำไม่ได้ด้วยซ้ำ”  “อย่าลืมข้อตกลง” เขาพูดกับเบียทริกซ์อย่างจริงจัง  “แน่นอน ทันทีที่มีข่าวกำหนดการแต่งงานออกมา ฉันจะจัดการขอคนมาช่วยงาน เขาไม่ปฏิเสธฉันอยู่แล้ว” เบียทริกซ์ที่นั่งอยู่บนเก้าอี้หรูหราของพระราชินียิ้มมาให้เขา   เขาหรี่ตามองเธอ “ขอคนมาช่วยงาน เป็นเธออีกที่ได้ประโยชน์ นายนั่นมีเวทย์ธาตุไม้ เธอจะหลอกใช้เขาช่วยเรื่องการเพาะปลูกล่ะสิ”  เบียทริกซ์หัวเราะเสียงใส “ใครๆต่างลือกันว่าเธอเป็นเจ้าชายที่เหลวไหล ทำแต่เรื่องไร้สาระ ข่าวลือไม่ได้เป็นความจริงเสมอไป”  “เหมือนกับที่คนลือกันว่าเธอเป็นปฐมราชินีกลับชาติมาเกิดใช่ไหมล่ะ” เขาถามกลับไปบ้าง  “เคยมีใครบอกไหม ผู้ชายบางทีรู้แล้วเงียบๆไว้จะน่ารักกว่าพูดความจริง”  &nbsp;  “ซิลบาสเตียน แล้วเธอจะทำอย่างไรต่อ”  เขาเงียบไป เรื่องนี้เขาไม่จำเป็นต้องบอกใคร   “มีแผนในใจแล้วใช่ไหม” เบียทริกซ์ถามเขายิ้มๆแต่รอยยิ้มของเธอไม่ได้สวยหวานเหมือนทุกทีแต่ดูเป็นรอยยิ้มเศร้าๆมากกว่า  “ความรักต้องห้ามที่ใครๆบอกว่ามันผิด ความรักที่ใครๆบอกว่ามันไม่เหมาะสมไม่คู่ควร มันช่างหอมหวานเย้ายวนถูกต้องไหม”  “ความเหมาะสมคู่ควรวัดกันอย่างไร ความถูกต้องวัดที่ตรงไหน” เขาเปรยขึ้นมา  “ใช่ ความเหมาะสมคู่ควรวัดกันอย่างไร อะไรคือถูก อะไรคือผิด” เบียทริกซ์รำพึงขึ้นมาเบาๆเช่นกัน  ความเหมาะสมคู่ควรอยู่ตรงไหนงั้นหรือ สำหรับเขาไม่เคยสนใจ เขาสนใจแค่ว่าเขาพอใจหรือไม่เท่านั้นเอง...  ความรู้สึกที่ไม่เกิดขึ้นมานานหลายร้อยปี ในเมื่อมันเกิดขึ้นมาอีกครั้ง หากมีโอกาสเขาขอยึดถือมันไว้ ไม่ว่าใครจะมองว่ามันไม่ถูกต้องก็ตาม เขาไม่คิดจะใส่ใจ  &nbsp;  เบียทริกซ์ที่ตอนนี้เป็นเจ้าหญิงรัชทายาทพ่วงตำแหน่งผู้สำเร็จราชการยื่นของชิ้นหนึ่งให้เขา   ผลไม้กลมสีเงินแวววาว ยามสัมผัสให้ความรู้สึกเย็น เขารับมันมาถือไว้ ผลไม้ชนิดนี้ปลูกยากมาก โตในที่นี่เท่านั้น   เขามองเธออย่างมีคำถาม แอปเปิ้ลหิมะ ผลนี้ให้เขามาทำไม  “ได้ยินว่าชอบ” เธอยิ้มให้เขา “ถือเป็นของขอบคุณเล็กๆน้อยๆที่ช่วยงาน”  เขาเอ่ยขอบคุณเธอพอเป็นพิธีเก็บผลแอปเปิ้ลหิมะไว้ในเสื้อคลุม แล้วขอตัวออกจากห้อง  “อ้อ ลืมบอกไป ของขวัญเล็กๆน้อยๆ บางทีผู้หญิงก็ชอบเหมือนกัน ผลไม้หายากอาจจะเป็นของขวัญที่ดีก็ได้”  เขาหรี่ตามองเบียทริกซ์ เธอหัวเราะเบาๆ  “ฉันชอบเธอมากกว่าพี่ชายของเธอ บางทีเราอาจจะเป็นพันธมิตรกันได้ ในอนาคต”  เพราะเป็นคนแบบเดียวกัน เลยไม่ชอบกันอย่างนั้นล่ะสิ   &nbsp;  &nbsp;  เขาเดินออกมาจากห้องโถง ร่างกลมๆเพราะถูกห่อด้วยเสื้อคลุมหลายชั้นดักรอเขาอยู่ตรงโถงทางเดิน  “ทำไมมาอยู่ที่นี่ ไม่พักอยู่ในห้อง”  “ฉันมารอนาย” เรนิสมองเขาอย่างมีคำถาม   “เดี๋ยวค่อยคุยกัน” เธอน่าจะอยากรู้อะไรสักอย่าง  เขาโอบเธอเดินออกมา “ที่นี่มีส่วนที่เป็นระเบียงบนหอคอย เธอพอจะเดินไปไหวไหม”  เรนิสพยักหน้า  &nbsp;  หอคอยสูงไม่มีคนอยู่ ในปราสาทนี้นอกจากองครักษ์ที่อยู่ภายนอกและนางกำนัลจำนวนหนึ่ง แทบจะไม่มีคนด้วยซ้ำ  ตำแหน่งที่เป็นระเบียง ยามมองออกไปเป็นทิศตะวันตก ดวงอาทิตย์กำลังจะลับทิวเขาหิมะขาวโพลน แสงสุดท้ายของวันยามมองจากจุดนี้เป็นแสงสีส้มอ่อนๆ เมื่อสะท้อนกับหิมะสีขาวบนทิวเขาจะมองเห็นเป็นสีทองกระทบบนพื้น  “ฉันเคยบอกเธอว่าจะพามาดูพระอาทิตย์ตกที่นี่ แสงมันต่างจากที่อื่น”  “นายเคยเห็นงั้นหรือ”  “แม่เคยพามาดูตอนเด็ก”  “สวย...” ยายแมวบ้ามีรอยยิ้มกว้างผุดขึ้นบนใบหน้า  เบียทริกซ์จัดเป็นหญิงงามก็จริง แต่เขากลับรู้สึกว่ารอยยิ้มของเรนิสน่ามองกว่าเบียทริกซ์มาก   บางทีความสวยไม่ได้ทำให้คนน่ามองเสมอไป  &nbsp;  &nbsp;  “เธออยากรู้อะไร” เขาถามเธอขึ้นมา  ยายแมวบ้ามองเขาอย่างไม่แน่ใจนัก“นายช่วยพี่หญิงเบียทริกซ์กำจัดเจ้าชายพระสวามี”  “เธอเห็นงั้นหรือ”  “อือ ฉันเห็น” เรนิสพึมพำเบาๆ “ฉันคิดไม่ถึงด้วยว่านายจะลงมือ”  ไม่น่าเชื่อว่าจะมีคนเห็น เขาคิดว่าทำได้แนบเนียนที่สุดแล้ว เหตุการณ์วุ่นวายขนาดนั้น ยายแมวบ้ายังสังเกตเห็นอีกหรือ  “มีใครเห็นอีกไหม” หากมีคนอื่นรู้ อาจจะมีเรื่องยุ่งยากตามมา  “ไม่น่าจะมี ฉันแค่แปลกใจ ปกตินายไม่ยุ่งเรื่องการแย่งชิงอำนาจเรื่องการเมือง หรือตอนนี้นายเปลี่ยนใจแล้ว”  “เปล่า ฉันช่วยเพราะเห็นแก่ความเป็นญาติกัน” เขาตอบเรียบๆ  เพราะเป็นญาตินั่นเหตุผลรอง เหตุผลหลักคือมีข้อแลกเปลี่ยนบางอย่างที่เขาพูดออกไปไม่ได้  “แล้วนายคิดจะแย่งชิงอำนาจแบบที่พี่หญิงทำบ้างไหม” ยายแมวบ้าถามเขาขึ้นมาอีกครั้ง  “ตอนนี้ยัง” เขาไม่เคยสนใจอยู่แล้ว จะแย่งชิงมาเพื่ออะไร  “แปลว่าอนาคตไม่แน่ใช่ไหม”  เขายิ้มบางๆ ของที่เขาไม่ต้องการ เขาไม่เคยคิดจะถือไว้ แต่อะไรที่เขาต้องการ เขาย่อมต้องหาวิธีให้ได้มันมาเช่นกัน  &nbsp;  เขายื่นผลแอปเปิ้ลหิมะให้เธอ  เธอรับมาแล้วมองอย่างงุนงง  “แอปเปิ้ลหิมะ ลองชิมดูสิ”  “ได้ยินว่าเป็นผลไม้หายาก นายให้ฉันงั้นหรือ” เธอถามเขา แววตาเธอดูสงสัย  “อือ”  “นายเอามาจากพี่หญิงเบียทริกซ์รึเปล่า อย่าบอกนะว่าพี่หญิงจ้างนายกำจัดเจ้าชายนั่นด้วยแอปเปิ้ลผลนี้”  ยายแมวโง่ เขาสะกดริมฝีปากไว้ไม่ให้หลุดคำว่าโง่ออกมา ค่าแรงเขาไม่ได้ถูกขนาดนั้นหรอกนะ  “เธอพูดจาเหลวไหล ใครจะลงมือเพื่อแอปเปิ้ลผลเดียว”  &nbsp;  แววตายายแมวบ้ามีแววขบขันบางอย่าง  “มันมีนิทานเรื่องหนึ่ง ชื่อเรื่องสโนว์ไวท์”  “เกี่ยวอะไรกับแอปเปิ้ล”  “ไม่มีอะไรมาก แค่แม่มดเคลือบมาพิษไว้บนผลแอปเปิ้ล สโนว์ไวท์กัดแอปเปิ้ลที่มียาพิษเคลือบก็เลยตาย” ยายแมวบ้าชูแอปเปิ้ลหิมะในมือขึ้นมา “แล้วแอปเปิ้ลที่นายให้ฉัน มียาพิษเคลือบรึเปล่า”  “ยายแมวบ้า คิดอะไรประหลาดอีกแล้ว ใครจะไปเคลือบยาพิษบนผลแอปเปิ้ล กัดไปคำเดียวมันจะออกฤทธิ์จนตายได้รึเปล่ายังไม่รู้เลย จับกรอกยาไม่ง่ายกว่าหรือไง หรือหลอกให้กินยาพิษไปเลยง่ายกว่า แล้วยายสโนว์ไวท์อะไรนั่นอายุเท่าไหร่นะ พ่อแม่ไม่ได้สอนเด็กนั่นมาหรือไงว่าไม่ควรรับของกินจากคนแปลกหน้า โง่จริงๆเลย”  เรนิส “..”   &nbsp;  เรนิสถอนหายใจ “ที่นายพูดมามีเหตุผล แต่จริงๆตามนิทาน สโนว์ไวท์ไม่ใช่เด็กแล้ว และไม่ได้ตายหรอก แค่หลับไม่ตื่นอยู่ในโลงแก้ว มีเจ้าชายขี่ม้าผ่านมาเจอ พอได้รับจุมพิตจากเจ้าชาย เธอก็ตื่นขึ้นมาอีกครั้ง”  “อ้อ นิทานเหลวไหลไร้สาระจริงๆ” เขาพึมพำ  ยายแมวบ้าหัวเราะกับเขา “ใช่ นิทานเหลวไหลไร้สาระจริงๆด้วย”  เรนิสกัดแอปเปิ้ลหิมะในมือ  เขายิ้มมุมปาก “ถ้าเธอหลับไม่ตื่นจากการกัดแอปเปิ้ลจริงๆ จะให้ฉันจูบเธอแบบในนิทานไหม”  เรนิสแทบจะสำลัก เธอไอออกมา 2-3ที ใบหน้าเธอแดงก่ำด้วยความอาย  ยายแมวบ้าตวาดใส่เขา“คำพูดล้อเล่นแบบนี้ นายพูดออกมาสุ่มสี่สุ่มห้าได้ยังไง เหลวไหลที่สุด”  &nbsp;  “อร่อยไหม”   “รสชาติแปลกดี เย็นๆ หวานนิดๆ”  “มันเหมาะกับคนที่มีพลังเวทย์ธาตุน้ำ จะทำให้ฟื้นพลังได้เร็ว”  “อ้าว อย่างงี้ให้ฉันกินก็เสียของสิ” เรนิสพึมพำขึ้นมาแล้วหันมามองเขา “ทำไมนายไม่กินเองล่ะ”  เขาเห็นเธอไม่เคยกินเลยอยากเอามาให้ลองชิม ก็เท่านั้นแหละ  “ฉันกินอยู่เรื่อยๆอยู่แล้ว เธอชอบรึเปล่าล่ะ”  “มันก็อร่อยดีนะ แต่ไม่ได้ชอบเป็นพิเศษจนถึงต้องไปแสวงหามากิน” ยายแมวบ้าตอบเขาตรงๆ  “ถ้าเฉยๆ ไม่ได้ชอบเป็นพิเศษ งั้นส่งคืนมา เสียดายของ” เขาแบมือไปขอ  “แต่ฉันกัดไป 2-3 คำแล้วนะ นายยังจะเอาคืนอยู่รึไง” เรนิสมองเขาอย่างงุนงง  “ไม่เป็นไร แค่ 2-3 คำ ฉันไม่ถือสา” เขายิ้มกลับ  ใบหน้าของยายแมวบ้าเริ่มแดงก่ำอีกครั้ง “แต่ฉันถือสา”   เธอเก็บแอปเปิ้ลนั่นใส่ในเสื้อคลุมทันทีเหมือนกลัวว่าเขาจะแย่ง  “ฉันหนาวแล้วด้วย จะกลับเข้าห้องแล้ว ได้ยินว่าจะมีคนมาส่งอาหารเย็นในห้องพัก”  เหตุการณ์ไม่สงบ งานเลี้ยงทั้งหมดถูกงดไปโดยปริยาย  “จำทางกลับได้ไหม หรือว่าจะให้ไปส่ง” เขาถามยิ้มๆ  “ไม่จำเป็น” ยายแมวบ้าสะบัดหน้าก่อนเดินหนีลงไปจากหอคอย  อายงั้นหรือ ไม่น่าเชื่อว่ายายนี่จะอายกับเรื่องอะไรแบบนี้ เขานึกขำในใจก่อนจะเดินตามเธอออกไป  &nbsp;  &nbsp;  &nbsp;  Writer’s note: เช็คลิสท์ นางเอกเทพนิยายมีใครยังไม่ได้อ้างอิงถึงอีก   เจ้าหญิงนิทรา ไปแล้ว   สโนว์ไวท์ ไปแล้ว   สโนว์ควีน ไปแล้ว  ซินเดอเรลล่า ไปแล้ว  เหลือ ราพันเซล กับ บิวตี้ อืม เดี๋ยวหาคิวเอามาเป็นนิทานอ้างอิงปล. แทรกนิดนึงเผื่อใครสงสัย ฉากลานพิธีไม่อยู่ในเกมค่ะ เพราะเจนนี่ไม่ได้รับเชิญนะคะ ตามเกมเป็นผู้ติดตามไม่ได้เข้าไปในงานค่ะส่วนในเกมจะเป็นยังไง ผู้ผลิตไม่ได้ระบุ เพราะไม่มีเธมม์ เรนิสไม่ได้มา&nbsp;ส่วนซิลบาสเตียนในเกมก็จะไม่เหมือนกัน แผนของเบียทริกซ์อาจจะไม่ใช่แบบนี้ อาจจะเป็นอีกรูปแบบนึง  &nbsp;    &nbsp;    &nbsp;    

 </div> 
