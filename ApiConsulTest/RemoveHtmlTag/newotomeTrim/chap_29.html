 <div style="word-wrap: normal;width:90%;">
			
				
    &nbsp;  เรนิสสะดุ้งตื่นขึ้นมากลางดึก ใบหน้าของเธอชื้นไปด้วยเหงื่อทั้งๆที่อากาศหนาวเหน็บจนใบหน้าส่วนที่อยู่นอกผ้าห่มหนาเย็นจนชา เธอฝันร้ายอีกแล้ว  &nbsp;  เธอฝันเห็น เหตุคนร้ายบุกมาลอบสังหารในงานพิธีแต่งตั้งเจ้าหญิงรัชทายาท &nbsp;เหตุการณ์ตอนนั้นวุ่นวาย เธอกับเบลล่าสร้างเกราะป้องกัน เวทย์โจมตีไม่ใช่เวทย์ที่รุนแรงมาก ไม่สามารถผ่านเกราะของพวกเธอได้ เธอพยายามมองหานายปีศาจที่อยู่กลางวงของการต่อสู้ เธอเห็นเขากำลังถูกโจมตีด้วยเกล็ดหิมะที่คล้ายมีดเล่มเล็กๆ เขาไม่ได้ใช้เวทย์ป้องกัน ชั่วขณะที่เธอกำลังจะตะโกนบอกให้เขาหลบ เขาใช้เวทย์ของตัวเองสร้างดาบน้ำแข็งพุ่งใส่เจ้าชายพระสวามีที่อยู่ด้านหลังของเขาพร้อมกับก้มตัวหลบเบี่ยงเวทย์โจมตีที่พุ่งมาและปัดให้พวกมันซ้ำไปที่เจ้าชายพระสวามีนั่นอีกที  ใช่...นายปีศาจโจมตีได้แม้เป้าหมายจะอยู่ด้านหลัง และทะลุหัวใจในครั้งเดียวโดยเขาไม่ได้หันไปมองด้วยซ้ำ  &nbsp;  ภาพเลือดนองเต็มพื้นและคนตาย  &nbsp;  มันไม่ใช่เกม แต่เป็นของจริง นี่เป็นครั้งที่สองแล้วที่เธอต้องเจอกับเหตุการณ์นองเลือดทำนองนี้  &nbsp;  เรนิสลุกขึ้นมา ท้องฟ้ายังมืด ด้านนอกหิมะโปรยปราย เธอใช้เวทย์ไฟจุดขึ้นรอบตัวเพื่อเพิ่มความสว่างและความอบอุ่น วันนี้แล้วสิที่เธอจะเดินทางกลับ  เหตุการณ์ในอาณาจักรน้ำแข็งถูกจัดการเรียบร้อยภายในเวลาสั้นๆ เบียทริกซ์เข้ายึดอำนาจในฐานะเจ้าหญิงรัชทายาท พ่วงตำแหน่งผู้สำเร็จราชการแทนพระราชินีที่ตอนนี้เกือบจะเสียสติอยู่รอมร่อ หรือไม่ก็เสียสติมานานแล้วแต่เป็นมากขึ้นไปอีก  การยึดอำนาจของเบียทริกซ์ง่ายดายจนไม่น่าเชื่อ เธอใช้เวลาแค่วันเดียวเท่านั้น  &nbsp;  เบียทริกซ์สามารถควบคุมสภาที่ปรึกษาได้ เธออ้างอำนาจของพระราชินีปลดที่ปรึกษาที่เป็นฝ่ายตรงข้ามออกไปหลายคนโดยอ้างว่าเป็นผู้ต้องสงสัย แล้วตั้งคนที่สนับสนุนเธอเข้าไปแทน  พระราชินีทรงมีอาการคุ้มดีคุ้มร้าย บางครั้งทรงร่ำไห้ บางครั้งทรงพระสรวลเริงร่าเรียกหาชายหนุ่มคนโปรด  เบียทริกซ์จัดคนไปดูแลพระราชินีอย่างใกล้ชิด พูดง่ายๆ ไปควบคุมนั่นแหละ พี่หญิงของเบลล่าไม่ได้ดูธรรมดาเหมือนที่เห็น ภายใต้ใบหน้าสวยหวานมีบางสิ่งซ่อนอยู่  บางทีเวลาอยู่ใกล้ให้ความรู้สึกคล้ายๆซีริลอย่างบอกไม่ถูกเหมือนกัน  หลังจากการปราบปรามฝ่ายตรงข้าม เธอสวมชุดสีขาวทับด้วยเสื้อคลุมสีขาวปักด้ายเหลือบเงินแบบโบราณ ปล่อยผมสยายและสวมเทียร่าประดับพลอยสีฟ้าแบบเดียวกับที่ใช้ในพิธี แค่เบียทริกซ์ออกมายืนที่ระเบียงปราสาทโบกมือเล็กน้อยให้ฝูงชน ผู้คนต่างพากันคุกเข่าลงและพร้อมที่จะทำตามที่เธอพูดทุกอย่าง กองทัพและอัศวินของอาณาจักรสยบอยู่ใต้ชายกระโปรงเธอ  ไม่ว่าจะสภาที่ปรึกษาและประชาชน ต่างสนับสนุนเธออย่างไม่มีข้อแม้  &nbsp;  ต้องยอมรับว่าการแต่งตัวแบบโบราณเลียนแบบภาพวาด เป็นวิธีการที่ได้ผลทางจิตวิทยา เบียทริกซ์มีส่วนคล้ายอดีตราชินีในรูปวาดจริงๆ ยิ่งพยายามแต่งกายและทำท่าทางให้เหมือนกับภาพวาดทำให้ความคล้ายคลึงนั้นเพิ่มขึ้นอีก   ข่าวลือออกไปว่าเบียทริกซ์เป็นปฐมราชินีของอาณาจักรน้ำแข็งที่กลับชาติมาเกิด และกลับมาเพื่อนำพาอาณาจักรแห่งนี้สู่ยุคแห่งความรุ่งเรือง  นายปีศาจให้ความเห็นว่า “ก็แค่หญิงงามร้ายกาจตบตาคนงมงายเชื่อตำนานไร้สาระ”  อย่างน้อยนายปีศาจก็ยอมรับว่าโลกนี้มีหญิงงาม เรื่องร้ายกาจ เรนิสถอนหายใจ เธอไม่แน่ใจว่าระหว่างซีริลกับเบียทริกซ์ใครร้ายกาจกว่า   &nbsp;  &nbsp;  เรนิสมีเรื่องอื่นที่หนักใจ เรื่องการเดินทางกลับของพวกเธอ และเรื่องการแย่งชิงอำนาจระหว่างพี่น้องที่เธอเดาไม่ได้ว่ามันจะเกิดขึ้นหรือไม่  &nbsp;  รถม้าต่างถูกจัดเตรียมเพื่อเดินทางกลับ  นายหมูเธมม์ทำท่าอาลัยอาวรณ์ไม่อยากกลับเสียจนเธอหมั่นไส้ อะไรกันนักหนา  เรนิสถอนหายใจยาว ดอกฟ้ากับนายหมู ดูยังไงก็ไม่เข้ากัน...  เธอนึกอย่างไรก็นึกไม่ออกว่าสองคนนี้จะชอบพอกันได้อย่างไร นายหมูถึงกับลงทุนเสกดอกไม้เป็นทุ่งกลางงานพิธี และเอาตัวเองไปเป็นโล่ห์ให้เบียทริกซ์ตอนคนร้ายบุก  คิดอย่างไรก็คิดไม่ออก  &nbsp;  รถม้ารวมกันเป็นขบวนใหญ่มาก มีรถม้าของราชวงศ์ เฉพาะของนายปีศาจก็ปาเข้าไป 10 คัน ของตระกูลเทรลิส มี 4 คัน เพราะเธอนั่งแยกกับเธมม์ ตระกูลบาร์ตันอีก 3 คัน  &nbsp;  เรนิสมองไปที่ซิลบาสเตียน  &nbsp;  ตามรูทของนายปีศาจ เขาจะเดินทางมาอาณาจักรไอซ์ น่าจะเป็นเหตุการณ์ที่เบียทริกซ์รับตำแหน่งเจ้าหญิงรัชทายาทนี่แหละ   และเขาจะชวนนางเอกเกมอย่างเจนนี่มาด้วย แต่ด้วยความที่เจนนี่เป็นสามัญชนจึงไม่ได้อยู่ในงานพิธี เรนิสไม่แน่ใจว่าซิลบาสเตียนในเกมร่วมมือกับเบียทริกซ์ทำอะไรไหม  แต่ในเกมบรรยากาศเป็นใจอย่างมาก และทั้ง 2 คนมีธาตุน้ำทำให้สวีทหวานแหววกันได้เต็มที่ไม่ต้องกลัวหนาว ขากลับจะเป็นหนึ่งในเหตุการณ์อันตราย  ตามพล็อตเกมแล้ว เจนนี่กับซิลบาสเตียนจะนั่งรถม้าคันเดียวกัน  เหตุการณ์ถัดมาคือ เจนนี่จะขอแวะชมวิวข้างทางตามหุบผาน้ำแข็ง ซิลบาสเตียนจะพาเจนนี่ขึ้นหลังม้าไปและรถม้าไม่มีใครอยู่  แต่ถ้าไม่แวะข้างทาง...จะมีเหตุการณ์ลอบสังหาร โอกาสตายสูงมาก ตามเกมหากไม่แวะข้างทางเพื่อพลอดรัก จะจบด้วยแบดเอนด์  &nbsp;  หรือเธอควรจะบอกให้เจนนี่ไปนั่งรถม้าคันเดียวกับซิลบาสเตียน แล้วขอเขาแวะชมหุบผาน้ำแข็งซึ่งไม่น่าจะมีอะไรสวย และมันก็หนาวมาก ซึ่งเจนนี่อาจจะไม่อยากแวะ หรือไม่ก็นายปีศาจไม่ยอมแวะ   ดูแนวโน้มแล้ว นายปีศาจไม่น่าจะยอมแวะ นายนั่นไม่น่ามีอารมณ์สุนทรีย์  แถมเจนนี่อาจจะไม่เต็มใจไป ดูท่าแล้วไม่ได้ชื่นชอบนายปีศาจสักเท่าไหร่  ไม่ได้ๆ เกิดมีเหตุการณ์ลอบสังหารจริง เธอจะให้เจนนี่ไปเสี่ยงด้วยได้ยังไง นายปีศาจคนเดียวอยู่โอกาสรอดยังมากกว่า นายนั่นพลังเวทย์ไม่ธรรมดาแถมประสบการณ์สูง ส่วนเจนนี่ไม่ได้ถนัดการต่อสู้มากมายนัก  เกิดเจนนี่เป็นอะไรขึ้นมาก็แย่ล่ะสิ  แต่ปล่อยนายปีศาจไป เธอก็เป็นห่วง เหมือนครั้งนี้การลอบสังหารน่าจะลงมือรุนแรงกว่าทุกที  เกิดเจ็บเกิดตายจริงขึ้นมาจะทำยังไง  &nbsp;  โถ่ ยายโง่...เรนิสแทบจะเขกหัวตัวเอง นี่ไม่ใช่เกมจะต้องไปเลียนแบบเกมทำไม ถ้าเขาไม่อยู่ในรถม้านั่นก็จบไหม ทำยังไงก็ได้ไม่ให้เขาขึ้นรถม้าของตัวเอง  อย่างที่รู้ๆกัน ใครอยู่ในรถม้า ไม่มีใครกล้าตรวจสอบหรอก  &nbsp;  “นายปีศาจ” เรนิสดึงชายเสื้อคลุมเขาไว้ ภาพนี้คงดูตลก เธอห่อตัวอยู่ในเสื้อคลุมหลายชั้นมาก แถมมืออีกข้างยังถือลูกแก้วเวทย์ฮีตเตอร์ของเธอ ก็...มันหนาวนี่นา  เขามองหน้าเธอก่อนจะก้มลงไปมองชายเสื้อตัวเองด้วยความสงสัย  “นายไปรถม้าคันเดียวกับเธมม์ได้ไหม”  “เธอพูดอะไรแปลกๆ ทำไมต้องไปคันเดียวกับเธมม์”  เธอจะบอกเขาไปตรงๆก็กระไรอยู่ จะบอกว่าเธอรู้ว่าเขาจะถูกคนลอบสังหาร  เดี๋ยวเขาต้องถามว่าเธอรู้ได้อย่างไร   รู้จากผู้ผลิตเกม ตอบแบบนี้ใช้ได้ไหม  แล้วจะเกิดเหตุหรือไม่เกิดก็ยังบอกไม่ได้ด้วยสิ  เอายังไงดี  “ฉันไม่ไปหรอกนะ รถม้าคันเดียวกับเธมม์ แต่ถ้าคันเดียวกับเธอล่ะก็ ตกลง” รอยยิ้มผุดขึ้นมาบนมุมปากของเขา ดวงตาเขาดูมีแววตาเจ้าเล่ห์   เจนนี่ที่เตรียมจะขึ้นรถม้าหันหวับมามองหน้าเขา “นายไปกับเบลล่าสิ ฉันจะไปกับเรนิส”  ทั้ง 2 คน หันไปจ้องตากันก่อนหันมามองหน้าเธอ  “เรนิส” เจนนี่พูดขึ้นมา “เธอจะให้ใครนั่งรถม้าเธอ”  กลายเป็นงั้น...  “รถม้าคันออกใหญ่ นั่ง 3 คนได้สบายๆ”  “งั้นเหรอ” เจนนี่ตวัดเสียง “ฉันไม่ไปด้วยหรอก เหม็นหน้านายปีศาจของเธอ ฉันไปกับเบลล่าละกัน”   เจนนี่สะบัดหน้าหนีไป  ยายแสบงอนซะแล้ว  นายปีศาจยิ้มมุมปากประกาศชัยชนะยกแรก  นายปีศาจรู้น้อยไป ใครมีเรื่องกับเจนนี่ ไม่มีวันจะโชคดี...  &nbsp;  &nbsp;  “นายปีศาจ นายให้รถม้าของนายล่วงหน้าไปก่อน” เรนิสพูดกับเขาเบาๆ ควรต้องมีตัวล่อ ไม่อย่างนั้นขบวนเดินทางของพวกเธออาจถูกโจมตีได้ ผลคืออาจจะมีเจ็บมีตาย  “องครักษ์นายฝีมือดีไหม ถ้ามีใครโจมตีเอาตัวรอดได้รึเปล่า”  เขาขมวดคิ้วสงสัย “น่าจะเอาตัวรอดได้”  “งั้นบอกพวกเขานะ ถ้ามีใครโจมตีให้ทิ้งรถม้าแล้วหนี ไหนๆนายก็ไม่อยู่ในนั้นแล้ว”  เขาขมวดคิ้ว แต่ทำตามเธอว่า ออกคำสั่งให้องครักษ์เขานำรถม้าของราชวงศ์ 5 คันล่วงหน้าไปก่อน ส่วนที่เหลือจะตามมากับขบวนรถของเธอ  เรนิสถอนหายใจ แต่ว่าเธอทำอะไรผิดหรือเปล่า ถ้ารถม้าของเขาถูกลอบโจมตี แล้วจะผู้ติดตามของเขาจะเป็นอันตรายไหม เกิดมีคนตายขึ้นมาล่ะ เธอไม่อยากให้มีใครตาย  แล้วถ้าจะป้องกัน การลอบสังหารจะเกิดตอนไหนก็ไม่รู้อีกนั่นแหละ จะมีหรือไม่ก็ไม่รู้อีก  คิดในแง่ดี หากคนร้ายพบว่าซิลบาสเตียนไม่อยู่ อาจจะถอย โดยผู้ติดตามไม่เป็นอะไรมากก็ได้ การต่อสู้น่าจะดุเดือดน้อยกว่าเพราะปกติแล้วนักฆ่าจะไม่หยุดหากเป้าหมายยังไม่ตาย  แล้วพวกนั้นจะมาเล็งขบวนของเธอแทนไหม  น่าจะไม่... รถม้าของตระกูลเทรลิส ถ้าไม่จำเป็นคงไม่มีใครโจมตี ฝ่ายตรงข้ามของซิลบาสเตียนไม่น่าจะกล้าลงมือกับเธอ ในเมื่อเธอเป็นคู่หมั้นของซีริล   &nbsp;  ขบวนเสด็จของเจ้าชายที่ไม่มีเจ้าชายอยู่ออกเดินทางไป เรนิสถอนหายใจ ในเมื่อทำไปแล้ว ต้องรอดูผลว่าจะเกิดอะไรขึ้นต่อไป  ใครจะเดาได้ล่ะ ว่าเขาอยู่ในรถม้าของเธอ กว่าจะมีคนรู้ เรื่องคงจบไปละ...  &nbsp;  &nbsp;  เรนิสถ่วงเวลาให้ขบวนของเธอออกช้าไปอีกครึ่งวัน อ้างว่าให้เบลล่าได้ร่ำลาพี่สาวและท่านแม่ก่อนเดินทาง นายปีศาจทำหน้าสงสัย แต่เขาไม่ได้ถามอะไร  เมื่อกะเวลาให้รถม้าขบวนแรกวิ่งออกไปไกลแล้ว เธอจึงตกลงเดินทางต่อ  &nbsp;  เขาเปิดประตูรถให้เธอ ก่อนส่งมือให้เธอขึ้นรถม้า  เอ๋...สุภาพบุรุษเหมือนพี่ชายสองหน้าของเขาเลย นายปีศาจก็รู้จักมารยาทเหมือนกันนะเนี่ย เธอนึกว่าเขาจะไม่สนใจซะอีก  พอเธอขึ้นไปนั่งแล้ว เขาก็ขึ้นมานั่งตาม  “เธอคิดยังไงชวนฉันมานั่งรถเธอ”  จริงๆไม่ได้ชวนมานั่งรถคันเดียวกับเธอหรอก กะให้นั่งไปกับเธมม์ แต่ในเมื่อเป็นแบบนี้แล้วก็เลยตามเลย  “ไม่กลัวพี่ชายสองหน้าโกรธหรือยังไง”  จริงสิ เธอลืมเรื่องนี้ไปเลย ซีริลไม่น่าจะพอใจกับเรื่องนี้หากเขารู้  แต่ว่ารถม้าไม่มีคนตรวจค้น ใครนั่งหรือไม่นั่งไม่มีใครรู้นี่นา  “รถม้าไม่มีใครตรวจค้น ใครจะรู้ล่ะว่ามีใครอยู่ในรถบ้าง”  “อ้อ เอาเป็นว่าเธอคบฉันเป็นกิ๊กใช่ไหม”เขาถามขึ้นมา  “นายปีศาจ ถ้านายยังพูดมากอีก ฉันจะไล่นายลงจากรถให้เดินไปจนถึงแคว้นบาร์ตันเลย อ้อ ไม่สิให้เทเลพอร์ทไปเองเลย” ช่างไม่รู้ว่าอะไรควรพูดไม่ควรพูดเอาบ้างเลย  “ฉันไม่เทเลพอร์ทไปเองหรอก ถ้าเธอไล่ฉันลง ฉันก็จะเทเลพอร์ทกลับมานั่นรถม้าเธอนี่แหละ”  เรนิส “...”  ชีวิตนี้จะมีสักวันไหมที่เถียงชนะนายปีศาจ....  เอาที่สบายใจละกัน เธอยอมแพ้ตรรกะเขาละ เห็นแก่ที่เขาดีกับเธอมากมาย เธอยอมให้เขาชนะไปละกัน  &nbsp;  เธอขดอยู่ในกองผ้าห่ม พ่วงด้วยลูกแก้วเวทย์ที่ใส่เวทย์ฮีตเตอร์ไว้ที่หน้าท้อง หนาวจับใจจริงๆ นี่ขนาดรถม้าปิดหน้าต่างไว้หมดแล้วนะ ยังหนาวเลย  นายปีศาจหันมามองเธอ  “หนาวมากงั้นหรือ ผ้าห่มพอไหม”  “อือ หนาว นายจะถามทำไมในเมื่อนายก็รู้ว่าฉันไม่มีเวทย์ธาตุน้ำ ทนหนาวได้ไม่เท่าพวกนาย” อิจฉาพวกมีเวทย์ธาตุน้ำ  “ฉันถามดู เผื่อเธออยากให้ฉันกอด” เขาพูดอย่างกับการกอดเหมือนการถามว่ารับน้ำชาเพิ่มไหมอย่างงั้นแหละ  “อ๊ายยยย นายปีศาจ นายบ้าพูดจาเหลวไหลอีกแล้ว ใครจะอยากให้นายกอดกัน” ตอนนี้หน้าเธอร้อนไปหมด เธอตัดสินใจผิดรึเปล่าที่ให้เขานั่นรถคันเดียวกับเธอ   ใครจะคิดว่าเขาจะพูดจาแทะโลมเป็นด้วย ไม่ว่าจะเรื่องสโนว์ไวท์กับแอปเปิ้ลหิมะ ไม่ว่าจะเรื่องให้เขากอด นี่คือสกิลที่ผู้ผลิตเกมแถมให้มาช่วงหลังนี้รึเปล่า ไปอัพสกิลมาตอนไหน  “ฉันพูดอะไรผิดอีกล่ะ ทำไมต้องโกรธด้วย เมื่อวันก่อนฉันก็กอดเธอไม่เห็นเธอว่าอะไรเลย” น้ำเสียงเขาเนิบๆเหมือนไม่มีอะไรเกิดขึ้น  เรนิส “...”  จะไปเอาอะไรกับนายปีศาจ เธอจะพยายามคิดว่าคำว่ากอดกับจูบสำหรับเขาอาจจะเหมือนกับคำว่าตบก็ได้ คือ เป็นคำกิริยาเหมือนกัน...  เธอเบือนหน้าไปทางอื่น หงุดหงิด....  สักพักเธอรู้สึกเหมือนเขาเอามือมากุมมือเธอไว้  เรนิสก้มลงมอง นายปีศาจกำลังใช้มือ 2ข้างของเขากุมมือเธออยู่ ที่จริงไม่ได้สัมผัสกันโดยตรงหรอกนะ เพราะต่างฝ่ายต่างสวมถุงมือ เรนิสเงยหน้าขึ้นมองหน้าเขา  เขาไม่ได้มองหน้าเธอ แต่สายตามองตรงไปด้านหน้า ไม่รู้ว่าคิดอะไรอยู่  ชั่วขณะเธอคิดว่าจะสะบัดมือออก แต่คิดอีกที มันก็อุ่นดี เธอทำเป็นมึนๆปล่อยเขาจับมือไปละกัน...  &nbsp;  &nbsp;  ขบวนการเดินทางของเธอใหญ่มาก เธอนั่งรถม้าคันเดียวกับนายปีศาจ ตามด้วยรถของเบลล่ากับเจนนี่ และปิดท้ายด้วยรถของเธมม์ ไม่รวมรถม้าสำหรับผู้ติดตามอีกหลายคัน และองครักษ์ทั้งของตระกูลเทรลิส ของตระกูลบาร์ตัน และของซิลบาสเตียน  &nbsp;  เรนิสหนักใจอยู่บ้าง ขบวนเสด็จเจ้าชายซิลบาสเตียนที่ไม่มีเจ้าชายล่วงหน้าไปก่อนแล้วจะเป็นอย่างไรบ้าง ไม่รู้ จะโดนโจมตีไหม  &nbsp;  ผ่านมาสองวัน หลังจากเข้าเขตแคว้นบาร์ตัน บรรยากาศเริ่มเปลี่ยน เริ่มเห็นต้นไม้ผลิใบสีเขียวๆและดอกหญ้าตามพื้นดินมาบ้างประปราย อากาศเริ่มอุ่นขึ้นไม่ต้องห่อตัวในผ้าห่มมากมายแล้ว มีน้ำแข็งเกาะตามดินบางส่วนเหมือนหิมะที่ไม่ละลาย แต่ไม่มาก  ยิ่งออกห่างจากอาณาจักรไอซ์ อากาศยิ่งอุ่นขึ้นเรื่อยๆ  &nbsp;  รอดแล้ว เรนิสถอนหายใจยาว  &nbsp;  นายปีศาจยังคงเกาะขึ้นรถม้าเธอโดยไม่ยอมย้ายคัน เขาอ้างว่าเขาชินกับรถของเธอแล้ว เจนนี่ที่มีสีหน้าบูดบึ้งตลอดเวลาถูกเบลล่าลากกลับไปขึ้นรถของเธอ  ระหว่างการเดินทาง ใกล้ถึงใจกลางแคว้นบาร์ตัน องครักษ์ของเขาเคาะที่หน้าต่างรถม้า เขาชะโงกออกไป  น่าจะเป็นการรายงานอะไรสักอย่าง  สงสัยเป็นเรื่องข่าวการลอบสังหาร สีหน้าที่ดูเย็นชาเป็นปกติของเขาดูเครียดกว่าเดิม  เขาจ้องหน้าเธออย่างครุ่นคิด หรือว่าเขาจะรู้ว่าเธอรู้เหตุการณ์ล่วงหน้า  “ยายแมวบ้า ฉันมีธุระต้องไปทำ” เขาหันมาบอกเธอ  เรนิสคว้ามือเขาไว้ เธอถอดกำไลข้อมือใช้สำหรับเป็นเกราะที่เขาเคยให้ยื่นให้เขาไป  “นายเอาคืนไป เผื่อมันอาจจะจำเป็น”  คนร้ายยังอยู่หรือเปล่าก็ไม่รู้ ของชิ้นนี้อาจจะช่วยเขาได้ไม่มากก็น้อย  “ไม่จำเป็น เธอเก็บไว้ดีกว่า” เขาดันมือเธอกลับไปพร้อมกับที่เขาลงจากรถม้า เขาปิดประตูรถเบาๆ เธอได้ยินเสียงเขาแบ่งคนของเขาส่วนหนึ่งให้ตามขบนรถม้าของเธอไป กับอีกส่วนให้ตามเขาไป  คนของเขาเหลือไม่ได้มากมายอยู่แล้วนะ ทำแบบนี้จะปลอดภัยรึเปล่า  เรนิสชะโงกออกมาจากหน้าต่าง กำลังจะอ้าปากทักท้วงให้เขาพาคนไปเยอะหน่อย แต่ซิลบาสเตียนขึ้นหลังม้าก่อนจะควบออกไป  นายปีศาจดูดีมากเวลาอยู่บนม้าขาว ค่อยดูเหมือนผู้ชายหน่อย...  &nbsp;  เธอตัดสินใจเร่งเดินทางไม่แวะพักกลางทาง ไม่ว่าจะกินจะนอน ก็ทำในรถม้านี่แหละ ให้คนขับและผู้ติดตามผลัดกันพักแทน ถึงเขตของตระกูลบาร์ตันยิ่งเร็วเท่าไหร่ยิ่งดี เธมม์ เบลล่าและเจนนี่ไม่มีความเห็นอื่น ทุกคนตามใจเธอ  ผู้ติดตามย่อมไม่มีปากเสียงอยู่แล้ว  การแวะพักแรมขางทาง ดูจะไม่ปลอดภัยเท่าไหร่ ถึงแม้เธอจะไม่ใช่เป้าหมายก็เหอะ เธอไม่อยากเสี่ยงโดยไม่จำเป็น  &nbsp;  &nbsp;  &nbsp;  คณะของเธอที่เหลือเดินทางถึงคฤหาสน์ตระกูลบาร์ตัน อากาศในแคว้นบาร์ตันอุ่นกว่าอาณาจักรไอซ์มาก เธอแค่ใช้เสื้อคลุมบางๆก็พอ นี่มันหน้าร้อนนะ ไม่ใช่ฤดูหนาว  ใจกลางแคว้นบาร์ตัน บรรยากาศดูวุ่นวายไปหมด องครักษ์เยอะมาก ไม่รวมทหารและอัศวินจำนวนมากเดินตรวจตราไว้เต็มไปหมด  เกิดอะไรขึ้น  แผนลอบสังหารนายปีศาจไม่สำเร็จไม่ใช่หรือไง  ทำไมดูวุ่นวายขนาดนี้  เรนิสรู้สึกหัวใจเต้นไม่เป็นจังหวะ หรือว่านายปีศาจที่ออกไปก่อนจะเกิดเหตุอะไรขึ้นหรือเปล่า  รถม้าของพวกเธอจอดลงหน้าคฤหาสน์ตระกูลบาร์ตัน เรนิส เธมม์ เบลล่า และเจนนี่ ทยอยลงจากรถม้าแล้วเดินตามเข้ามา  &nbsp;  &nbsp;  &nbsp;  มีคนออกมาต้อนรับคณะของเธอ เหมือนจะเป็นหัวหน้าพ่อบ้าน  “ท่านหญิงเรนิส ลอร์ดเธมม์ คุณผู้หญิง” เขาโค้งให้พวกเธอ “พอดีทางเราเกิดเหตุการณ์วุ่นวายพอสมควร อาจทำให้การต้อนรับไม่เต็มที่นัก ต้องขออภัยด้วย ตอนนี้สถานการณ์ไม่ปลอดภัย อาจจะต้องให้พวกท่านพักอยู่แต่ในเขตที่พัก ไม่ออกไปไหนนะขอรับ”  เขาหันไปหาเบลล่า สีหน้าไม่สู้ดีนัก “เลดี้เบลล่า ยินดีต้อนรับกลับบ้าน”  เรนิสขมวดคิ้ว “มีข่าวเจ้าชายซิลบาสเตียนบ้างไหม เจ้าชายเสด็จออกจากขบวน ตอนนี้อยู่ที่ไหน พอจะรู้บ้างรึเปล่า”  “ท่านหญิง กระผมไม่ทราบขอรับ แต่คิดว่าน่าจะมาถึงเร็วๆนี้”  “แล้วท่านพ่ออยู่ที่ไหน ฉันจะไปพบ” เบลล่าถามอย่างรื่นเริง ดูท่าแล้วไม่ได้สังเกตว่ามีเหตุการณ์ผิดปกติเกิดขึ้น  “เรื่องนี้ เอ่อ เลดี้เบลล่าอาจจะต้องพักผ่อนก่อน จะเข้าพบท่านพ่อได้หรือไม่ ขึ้นกับท่านดยุค” เขาตอบเรียบๆ  มีปัญหาอะไรแน่ๆ เหตุการณ์ดูไม่ปกติ  ในเกมไม่ได้มีพูดถึงเรื่องนี้ มีแค่ตอนที่ซิลบาสเตียนรอดจากการถูกลอบสังหาร ก็เดินทางเข้าเมืองหลวงทันทีอย่างลับๆพร้อมกับนางเอกไม่ได้แวะที่ตระกูลบาร์ตัน เพราะกลัวว่าคนร้ายจะลงมือซ้ำ  ซิลบาสเตียนในเกมไม่ได้เก่งเท่านายปีศาจ เขาไม่ได้ไปดูที่เกิดเหตุด้วยซ้ำ  “คุณพ่อบ้านคะ ถ้าเจ้าชายเสด็จมาถึง รบกวนแจ้งให้ฉันทราบด้วย” เรนิสยิ้มให้เขา เธอเดินตามสาวใช้เข้าไปในคฤหาสน์  ทำอะไรไม่ได้ ต้องรออย่างเดียว  “มีอะไรรึเปล่า” เจนนี่กระซิบถามเธอ  “เหมือนมีการลอบสังหารซิลบาสเตียน แต่เขาไม่อยู่ในรถม้า” เรนิสกระซิบตอบ  “เธอรู้อยู่แล้วใช่ไหม”  เรนิสพยักหน้า  “ฉันว่าแล้วเชียว” เจนนี่กระซิบ  &nbsp;  &nbsp;  &nbsp;  ทันทีที่เดินเข้ามาใหคฤหาสน์ พวกเธอได้ยินเสียงกรีดร้องของผู้หญิงคนนึ่ง  “กลับมาแล้วเหรอ ลูกไอ้ฆาตรกร” เสียงหญิงคนนั้นตะโกนขึ้นมา  เบลล่าสีหน้าซีดลง “ท่านป้า มีอะไรคะ”  “พ่อแกไง พ่อแกมันเป็นฆาตรกร” เสียงของท่านป้า ป้าสะใภ้ของเบลล่ากรีดร้อง และทำท่าจะกราดเข้ามาหาเบลล่า  มีสาวใช้หลายคนมาพาเธอไปสงบสติอารมณ์ เสียงร้องไห้ของเธอดังโหยหวน  หรือว่าเกิดเหตุกับตระกูลบาร์ตัน   ในเกมไม่ได้มีพูดถึงว่าลงมือกับใคร ลงมืออย่างไร แล้วมีใครตายบ้าง มันไม่เกี่ยวกับผู้เล่น แต่ตามรูทซิลบาสเตียน เขาเริ่มตอบโต้พี่ชายหลังจากการถูกลอบสังหารรอบนี้ ตามเกมเขาจะเพิ่งเห็นธาตุแท้ของพี่ชาย  แต่มันไม่เหมือนเกม นายปีศาจเหมือนจะรู้ตัวตนของซีริลมาตั้งนานแล้ว  &nbsp;  &nbsp;  เบลล่ายังคงงุนงง เหมือนทำอะไรไม่ถูก เธอพยายามถามสาวใช้เกิดอะไรขึ้นแต่ไม่มีใครให้คำตอบได้ สาวใช้ของเธอมาพาเธอไปพักผ่อนที่ห้องพักของเธอ ส่วนเธมม์แยกตัวออกไป  เรนิสกับเจนนี่ตัดสินใจพักด้วยกัน สาวใช้ดูแปลกใจบ้าง  เวลาอันตรายแบบนี้ อยู่ด้วยกันน่าจะดีกว่าแยกกัน  &nbsp;  ฝ่ามือของเธอเย็นเยียบทั้งๆที่อากาศที่นี่ไม่ได้หนาวแล้ว  เจนนี่กุมมือเธอไว้ “มือเย็นมากเลย ยายแบ๊ว ไม่สบายรึเปล่า”  เธอกังวล ใช่ เธอเป็นห่วงเขา...หวังว่าจะไม่มีอะไรเกิดขึ้นWriter's note: จะแจ้งให้ทราบว่าช่วงนี้กาวของไรท์หมด ได้ยินว่าของจะน่าขาดอีกนานเลยต้องเสพย์ชูรสแทนไปก่อน...คิดซะว่าแทนผงขาวละกัน เป็นผงๆเหมือนกัน  

 </div> 
