 <div style="word-wrap: normal;width:90%;">
			
				
    &nbsp;  ก่อนวันเดินทางกลับ หญิงงามร้ายกาจคนนั้นมาพบเขาอีกครั้ง   เขาหรี่ตาลงด้วยความไม่ไว้วางใจ ยายนั่นมีอะไรจะหลอกให้เขาทำอีกรึเปล่า งานแรกค่าตอบแทนยังไม่ได้จ่ายเลย  “ทำไมมองแบบนั้น ได้ยินว่าน้องชายกำลังจะกลับ พี่สาวเลยมาอวยพรให้น้องชายโชคดี”  เขาเม้มริมฝีปาก ไม่ว่าจะพี่ชายสองหน้ากับเสด็จพ่อที่ขยันเล่นละคร ไม่ว่าจะญาติสาวร้ายกาจหลอกใช้ผู้คน ส่วนน้องสาวของเธอไม่ทำอะไรนอกจากอาละวาดคู่หมั้นอย่างไร้สาระ ท่านตาของเขาที่เอาแต่แสวงหาอำนาจให้ตระกูล ครอบครัวเขามีแต่คนแบบนี้เต็มไปหมด นอกจากแม่แล้ว มีใครมีความคิดเข้าท่าบ้าง  เบียทริกซ์หัวเราะขึ้นมา “ท่านปู่อยากให้เธอเป็นพระราชา ท่านบอกว่าหากฉันเป็นพระราชินีเมื่อไหร่ ให้สนับสนุนเธอแทนพี่ชาย”  นั่นไง...เขามองเธออย่างเย็นชา ท่านตาของเขาคิดว่าเขาควบคุมได้อย่างนั้นสิ เลยคิดจะใช้เขาเป็นหุ่นเชิด ไม่มีทาง  “ที่ไม่ตอบเพราะรู้แล้วอย่างนั้นหรือ เธอไม่ได้ตื้นเขินอย่างที่ใครมองว่าเธอเป็นจริงๆด้วย ท่านปู่จะใช้เธอเห็นจะไม่ง่าย” เสียงกลั้วหัวเราะของเบียทริกซ์ดังขึ้น  “ที่มาหาฉันเพื่อจะมาพูดเรื่องไร้สาระหรือยังไง”  “เปล่า ฉันจะมาให้ความรู้อะไรเธอบางอย่าง เผื่อว่าเรื่องอะไรๆจะได้ง่ายขึ้น”  “อะไร” เขาถามห้วนๆ มีเรื่องอะไรที่เขายังไม่รู้อีก  เบียทริกซ์ยื่นหน้าที่มีรอยยิ้มเจ้าเล่ห์มากระซิบข้างหูเขา  ชั่วขณะเขาทำหน้าไม่ถูก ผู้หญิงคนนี้ร้ายกาจจริงๆ แต่ว่าวิธีการนี้จะได้ผลจริงๆรึเปล่า จะว่าไปลองดูไม่น่าจะเสียหาย   เบียทริกซ์มองหน้าเขาแล้วหัวเราะต่อ “ลองทำดูสิ เชื่อฉันว่ามันจะได้ผล”  “เห็นหน้าเธอตอนเขินแล้วน่ารักดี ทำแบบนี้บ่อยๆสิ ผู้หญิงน่าจะชอบ” เบียทริกซ์ยังหยอกเขาต่อไป  “เธอพูดอะไรเหลวไหล”  หญิงงามร้ายกาจนั่นยกมือมาป้องริมฝีปากหัวเราะ “ฉันชอบเธอนะน้องชาย ชอบที่เธอกล้าคิดแย่งคู่หมั้นพี่ชาย ทำอะไรนอกกรอบผิดธรรมเนียม”  เขาขมวดคิ้ว เขาจะทำอะไรมันเรื่องอะไรของเธอด้วยล่ะ มันเรื่องส่วนตัวของเขาชัดๆ  “บางทีฉันก็อยากจะเป็นเหมือนเธอบ้าง ทำอะไรผิดธรรมเนียมโดยไม่สนใจใคร” ครั้งนี้เบียทริกซ์เหมือนรำพึงกับตัวเอง  หึ เขานึกในใจ ถ้าอยากทำก็ทำสิ ถ้าไม่ทำแล้วมานึกเสียใจที่หลัง ได้อะไรขึ้นมา พร่ำเพ้อไปก็เท่านั้น  อำนาจงั้นหรือ เขาเคยมีมาแล้ว เขาไม่ได้ต้องการมันอีกแล้ว   สำหรับเขา เวลาที่ผ่านมายาวนาน ช่วงเวลาที่มีความสุขจริงๆมันมีแค่ช่วงสั้นๆเท่านั้น หากไม่คว้าไว้ ยิ่งชีวิตมนุษย์สำหรับเขามันสั้นขนาดนี้ อาจจะไม่มีโอกาสอีกครั้ง ดังนั้นเขาขอเลือกทำสิ่งที่เขาอยากทำ  ก่อนจากกัน เบียทริกซ์พูดกับเขาว่า “ขอให้เธอทำสำเร็จ ฉันจะเอาใจช่วย”  จอมมารคิดในใจ หากมันจะสำเร็จเป็นเพราะผลงานเขาเอง ไม่ได้เป็นเพราะหญิงงามร้ายกาจอย่างเธอเอาใจช่วยเขาหรอก...  &nbsp;  &nbsp;  วันเดินทางกลับ ยายแมวบ้าทำอะไรแปลกๆอีก เธอขอให้เขาเดินทางกลับด้วยรถของตระกูลเทรลิส  เธอน่าจะรู้อะไรมาอีก จากผู้ผลิตเกมอะไรนั่น บางครั้งเหมือนเธอจะรู้อนาคต  &nbsp;  เขาไม่คิดมาก ถ้านั่งรถม้าคันเดียวกับเธอ จะรถของราชวงศ์หรือรถของตระกูล ยังไงก็ได้หมด  เรนิสขดอยู่ในกองผ้าห่มดูกลมเหมือนลูกบอลยักษ์ มือสวมถุงมือหนาแถมกอดลูกแก้วเวทย์ให้ความอุ่น เขาอดสงสารไม่ได้ ดูท่าจะหนาวมาก ชั่ววูบเขาเกือบจะร่ายเวทย์สร้างลูกแก้วเวทย์เพิ่มให้ แต่คิดอีกทีไม่เอาดีกว่า  เขาลองถามเธอดูว่าเธออยากให้เขากอดไหม ผลที่ได้งั้นหรือ ยายแมวบ้าโวยวายหาว่าเขาพูดจาเหลวไหล แถมยังดูหงุดหงิด  ขนาดแค่ถาม ยังโวยวายขนาดนี้  แล้วถ้าเขาทำอย่างที่หญิงงามร้ายกาจนั่นแนะนำ เขาไม่โดนตบหน้าเลยหรือยังไง เรื่องโดนตบหน้าอาจจะไม่เท่าไหร่ เขากลัวเธอจะโกรธมากกว่า  แต่ไม่ลองก็ไม่รู้ถูกต้องไหม เผื่ออาจจะได้ผล...  มือเธอดูสั่นเล็กน้อย เหมือนจะยังหนาวทั้งที่ยังใส่ถุงมือแถมมีลูกแก้วเวทย์นั่นอยู่ใต้ผ้าห่ม เขาเอามือมากุมมือเธอไว้เผื่อว่ามันจะอุ่นขึ้น   วิธีนี้ดีกว่าเพิ่มลูกแก้วเวทย์ จริงไหม  แปลก เธอไม่ได้โวยวายอย่างที่เขาคิด  ในรถตกอยู่ในความเงียบ ไม่มีใครพูดอะไรอีก เหมือนต่างฝ่ายต่างตกอยู่ในความคิดของตัวเอง  &nbsp;  เขาเหลือบมองเธอครู่หนึ่ง เธอหันมาสบตาเขาแล้วหลบสายตาไป  เขานึกถึงคำถามของหญิงงามร้ายกาจนั่น เขามีแผนอะไรอยู่  ที่จริงเขายอมรับว่าเขามีแผนอยู่ แต่จะสำเร็จหรือไม่ยังไม่รู้ หากคนกลางร่วมมือเรื่องจะง่ายขึ้นมาก แต่เขายังไม่แน่ใจว่าเธอจะร่วมมือหรือเปล่า  ไม่เป็นไร เวลายังพอมี เขาไม่ได้รีบร้อนอะไร  &nbsp;  การเดินทางข้ามวันพวกเขาพักที่พักริมแล้วเดินทางต่อ ผ่านมา 2 วัน ยิ่งออกห่างจากอาณาจักรไอซ์ อากาศยิ่งอุ่นขึ้นเรื่อยๆ ยายแมวบ้าสีหน้าดีขึ้น ผ้าห่อที่ห่อตัวหนาลดจำนวนลง เธอเก็บลูกแก้วเวทย์ไปแล้ว  และแน่นอน มือที่เคยให้จับ ตอนนี้ไม่ให้จับแล้ว  หรือว่าเขาควรร่ายเวทย์ให้พายุหิมะพัดมาดี จะได้หนาว   &nbsp;  เสียงเคาะที่หน้าต่างรถม้าซึ่งปิดสนิทเพื่อไม่ให้ลมหนาวเข้ามา เขาชะโงกหน้าออกไป  องครักษ์ของเขายื่นหน้าเข้ามากระซิบ “ฝ่าบาท ขบวนของเราที่ล่วงหน้าไปก่อนถูกโจมตีหนัก รถม้าทั้ง 5 คันถูกระเบิดจนหมด”  มือสังหารอีกแล้ว คราวนี้ลงมือหนัก ระเบิดรถม้าทุกคันโดยไม่สนใจว่ามีใครอยู่ในรถบ้าง คนส่งมาไม่เบื่อบ้างหรือไง ส่งมาอยู่ได้แทบจะเดือนเว้นเดือน  แรกๆเขาเห็นเป็นความบันเทิงอยู่บ้าง หลังๆมาเขาเริ่มรำคาญ  เขาหันไปมองหน้าเธอ เป็นไปได้ว่ายายแมวบ้ารู้ล่วงหน้าว่าจะเกิดเรื่อง เธอถึงบอกให้เขาเดินทางพร้อมเธอและให้บางส่วนล่วงหน้าไปก่อน   “ยายแมวบ้า ฉันมีธุระต้องไปทำ” เขาบอกกับเธอ เขาควรไปดูที่เกิดเหตุว่ามีใครรอดบ้างและหากมีมือสังหารเหลือรอดจะได้นำตัวมาสอบสวน  ยายแมวบ้าคว้ามือเขาไว้ก่อนจะส่งกำไลเวทย์ที่เป็นเกราะให้เขา   “นายเอาคืนไป เผื่อมันอาจจะจำเป็น”  เขาดันมือเธอกลับไป ของแบบนี้สำหรับเขาไม่ได้จำเป็น เขาดูแลตัวเองได้  แต่อย่างไรก็ตามมันเป็นความรู้สึกที่ดี เขาสัมผัสได้ถึงความห่วงใยที่เธอมอบให้มา  เขาสั่งการให้ขบวนรถเปลี่ยนเส้นทางเข้าใจกลางแคว้นไปอีกทางหนึ่งเผื่อว่ายังมีคนร้ายอยู่   แต่ขบวนของตระกูลเทรลิส ไม่น่าจะถูกโจมตี ตระกูลเทรลิสเองแทบไม่มีศัตรูอยู่แล้ว ยกเว้นจะมีคนเห็นแก่เงินไม่กลัวตายคิดจับยายแมวบ้าไปเรียกค่าไถ่ คงหาคนรนหาที่ขนาดนั้นได้ยากมาก  &nbsp;  &nbsp;  เขาใช้วิธีขี่ม้าไป ซึ่งรวดเร็วกว่าการใช้รถม้าอยู่แล้ว   จุดที่ขบวนรถถูกโจมตีห่างจากจุดที่เขาเดินทางมาถึงไม่ไกลมาก ภาพที่เห็นทำให้เขาต้องถอนหายใจยาว การโจมตีครั้งนี้รุนแรงจริงๆ รถม้าทั้ง 5 คันไม่เหลือสภาพ เศษไม้กระเด็นกระจายตามพื้นหญ้า รถน่าจะถูกเวทย์โจมตีอย่างรุนแรงไม่ก็ระเบิดแบบเดียวกับที่เจ้าหญิงไร้พลังเวทย์นั่นเคยใช้ มีคนทำเลียนแบบได้งั้นหรือ  การโจมตีเกิดขึ้นไวมาก คนที่รอดบอกว่ารถม้าถูกโจมตีพร้อมกันทั้ง 5 คัน อย่างรุนแรง หลังจากนั้นเป็นการโจมตีอย่างดุเดือด  ศพทั้งคนและม้ากระจายอยู่ตามพื้นเช่นกัน คนของเขาเหลือรอดมาจำนวนหนึ่ง ผู้ติดตามที่อยู่ในรถม้าเสียชีวิตหมด โชคดีที่ได้รับคำเตือนก่อนจึงมีไม่กี่คนที่อยู่ในรถ องครักษ์ที่ขี่ม้า มีรอดชีวิตครึ่งหนึ่งและบาดเจ็บบางส่วน  ครั้งนี้มือสังหารลงมือโหดเหี้ยมกว่าทุกที   องครักษ์ที่สำรวจหาผู้รอดชีวิตกลับมารายงานเขาว่าผู้ก่อเหตุไม่มีใครรอดตายให้เขาจับมาสอบสวน “ฝ่าบาท โชคดีที่ฝ่าบาทไม่ได้อยู่ในขบวน”  เขาถอนหายใจ หากเขาอยู่ในขบวน ไม่แน่ว่ามือสังหารจะฆ่าเขาได้ มันไม่ได้ง่ายขนาดนั้นหรอก แต่ก็ไม่แน่อีกเช่นกันว่าเขาจะไม่บาดเจ็บไร้รอยขีดข่วนแบบทุกที  “จัดการเรื่องศพให้เรียบร้อยละกันและจัดการดูแลเรื่องครอบครัวพวกเขาด้วย” เขาพูดเรียบๆ “ส่งข่าวไปกราบทูลพระราชินีด้วยว่าฉันปลอดภัยดี”  แม่คงกังวลไม่น้อย หากได้ยินเรื่องนี้  &nbsp;  บนท้องฟ้ามีสัญญาณพลุจากเวทย์จุดขึ้นเห็นได้ในระยะไกล เนื่องจากเป็นเวทย์สัญญาณ จะเห็นได้ไกลกว่าสัญญาณพลุทั่วไป มันเป็นสัญญาณขอความช่วยเหลือ  &nbsp;  ของใคร? เกิดเหตุในแคว้นบาร์ตัน ใครลงมือทำอะไรใครอีก? เป็นพวกเดียวกับมือสังหารที่ส่งมาฆ่าเขาไหม ทำไมลงมือได้หลายจุด  &nbsp;  “ตรงนั้นคือที่ไหน”  “น่าจะเป็นด้านใต้ของแคว้นบาร์ตัน”  น่าจะเป็นทางที่มาจากเมืองหลวงงั้นสิ  “ห่างจากที่นี่ไกลแค่ไหน”  “หากเร่งเดินทางด้วยม้าเร็วร่วมกับเวทย์ลม น่าจะเดินทางหนึ่งเศษวันฝ่าบาท”  ไกลขนาดนั้น ไม่น่าจะทันช่วยแล้ว เขาไม่มีเวทย์ลมเร่งเดินทาง  ยกเว้นใช้เทเลพอร์ท น่าจะไปถึงภายในหนึ่งชั่วโมง น่าจะใช้สัก 3-4 รอบ  เพียงแต่ เขาไม่สามารถพาคนไปได้  มันจำเป็นแค่ไหนที่เขาต้องไปเอง ปกติเขาไม่ชอบยุ่งเรื่องของใคร  &nbsp;  เขาหันมาถามคนของเขา “ช่วงนี้มีใครเดินทางจากเมืองหลวงมาแคว้นบาร์ตันบ้าง”  “ตามกำหนดการ เป็นแกรนด์ลอร์ดตระกูลบาร์ตันกับลูกชาย น่าจะกลับในช่วงนี้”  จอมมารขมวดคิ้ว เขาไม่ชอบยุ่งเรื่องของคนอื่น ใครจะฆ่าใครเขาไม่ค่อยสนใจ แต่นั่นเป็นท่านลุงกับญาติผู้พี่ของเขา ถึงแม้ไม่ได้สนิทสนมอะไรกันมากมาย แต่ในเมื่อเป็นพี่ชายของแม่ หากตายขึ้นมา แม่คงจะเสียใจ  แต่เขาไม่อยากให้ใครเห็นเขาใช้เทเลพอร์ท  ทำยังไงได้ ถ้าไม่ไปเองคงจะไม่ทัน  เขาหันไปสั่งคนของเขา  “ไปดักรอฉันที่จุดพักก่อนเข้าใจกลางแคว้นบาร์ตัน ไว้ฉันจะหาทางติดต่อไป”  เสียงทักท้วงดังขึ้นมาว่าเขาไม่ควรไปคนเดียว แต่เขาขี้เกียจจะฟัง  จอมมารดึงฮูดจากเสื้อคลุมขึ้นมาคลุมศีรษะเสีย โชคดีที่เดินทางมาจากทางเหนือทำให้เขาติดเสื้อคลุมมีหมวกมา สีเส้นผมของเขาสะดุดตาเกินไป ใครเห็นย่อมจำได้ หากโผล่เข้าไปในจุดที่มีฝ่ายตรงข้าม อาจกลายเป็นจุดสนใจได้  เขาผละออกจากผู้ติดตามหลบเข้ามาในป่าแล้วเริ่มใช้เทเลพอร์ท ผู้ติดตามเขาน่าจะกังวลบ้างเมื่อตามเขาไม่ทันและหาเขาไม่เจอ แต่ช่วยไม่ได้ เวลาน่าจะเหลือไม่มาก  &nbsp;  การใช้เทเลพอร์ทของเขาใช้ได้ไม่ไกลมาก เขาต้องถึง 4 ครั้งกว่าจะถึงตำแหน่งที่มีการจุดพลุเวทย์นั่น  &nbsp;  อย่างที่คาด ละครฉากนองเลือดอีกแล้ว เขาออกจากอาณาจักรน้ำแข็งที่มีการยึดอำนาจโดยหญิงงามร้ายกาจมาไม่นานก็เจอฉากต่อสู้ ดี...ได้ออกแรงออกกำลังบ้าง  &nbsp;  รถม้า 5 คันล้วนแต่ถูกโจมตีจนเละเป็นชิ้นๆ คนบาดเจ็บหรืออาจจะตายแล้วกระจายอยู่บนพื้น มีคนกำลังต่อสู้กันอยู่ แต่เหมือนฝ่ายนักฆ่าที่สวมหน้ากากกำลังได้เปรียบอยู่ ฝ่ายนั้นมีคนมากกว่า 10 อีกฝ่ายเหลืออยู่แค่ 4-5คน และกำลังตั้งรับ  &nbsp;  จอมมารใช้เวทย์ลูกไฟหลายๆลูกพุ่งเข้าใส่นักฆ่าจากทางด้านหลัง ใครจะว่าเขาลอบกัดเขาไม่ถือสาหรอก การเล่นงานนักฆ่าไม่ใช่งานประลอง จะโจมตีจากด้านไหนไม่สำคัญ ให้จบเร็วๆได้ก็ดี  ฝ่ายตรงข้ามล้มลงหลายคน มีคนเริ่มสังเกตเห็นเขา มีมือสังหาร 2 คนพุ่งมาหาเขา คนที่เหลือยังคงโจมตีเป้าหมายดังเดิม  เห็นได้ชัดว่าคนที่เป็นเป้าหมายหลักยังไม่ตาย มือสังหารถึงได้ยังลงมือหนักหน่วง  &nbsp;  มือสังหารใช้เวทย์ไฟโจมตีเขา ส่วนอีกคนพยายามเขามาระยะประชิด  เขาใช้เวทย์น้ำต้านไว้ ความแรงของเวทย์ฝ่ายตรงข้ามไม่น้อย เห็นได้ชัดว่าเป็นนักเวทย์ชั้นสูง  น่าสนใจ ช่วงนี้ในเมืองหลวงการเมืองน่าจะดุเดือด ถึงได้ใช้คนฝีมือดีมาทำงานแบบนี้มากมาย ไม่เหมือนช่วงก่อนๆที่มีแต่พวกฝีมืออ่อนด้อยมาลอบกัด  &nbsp;  เขาใช้เวลาไม่นานจัดการสองคนนั้น เขาไม่มีเวลาเล่นมากนัก เดี๋ยวเป้าหมายของมือสังหารพวกนั้นจะตายเสียก่อน  &nbsp;  เขาพุ่งไปจุดที่มีการโจมตีดุเดือด มือสังหารเหลืออยู่ประมาณ 6-7 คน แต่ฝ่ายถูกโจมตีเหลือแค่ 3 คนเท่านั้น  เขาเห็นเป้าหมายแล้ว แอนเธม อยู่ในวงล้อม องครักษ์ของเขาอีก 2 คนเริ่มต้านไม่ไหวแล้ว  เป้าหมายเป็นท่านลุงของเขากับญาติผู้พี่อย่างที่เขาคิดจริงๆ เขามองไม่เห็นท่านลุงว่าอยู่ตรงไหน  แอนเธมถูกมือสังหารคนหนึ่งใช้เวทย์ดาบโจมตี เขาหลบเกือบพ้นแต่ไม่พ้น ดาบนั้นปักเข้าที่ข้อมือขวา ในเวลาที่เสียหลัก มีคนใช้เวทย์ดาบลมโจมตีซ้ำที่ช่วงอก แอนเธมล้มลง  ซิลบาสเตียนตัดสินใจใช้เวทย์ธาตุมืด เขาใช้มันจัดการนักฆ่าที่กำลังร่ายเวทย์ดาบลมซัดใส่แอนเธมเพื่อจะปิดฉากการฆ่า ส่วนดาบลมที่พุ่งออกมาแล้ว เขาปัดมันใส่นักฆ่าอีกคนหนึ่ง  องครักษ์ที่เหลือคนหนึ่งเมื่อเห็นเขายื่นมือเข้าช่วยก็พยุงเอาแอนเธมออกไป ส่วนอีกคนต้านรับไว้  นักเวทย์ที่กำลังโจมตีเริ่มพุ่งเป้ามาที่เขาแทน คนหนึ่งร่ายเวทย์ดาบลมมาที่เขา ส่วนอีกคนใช้เวทย์ไฟเสกออกมาเป็นลูกไฟเล็กๆชุดใหญ่  น่าสนุก..เขาใช้เวทย์น้ำเป็นเกราะต้านเวทย์ทั้ง 2 แบบไว้ก่อนร่ายเวทย์ไฟแบบเดียวกันโต้กลับไป และซ้ำด้วยดาบไฟของยายแมวบ้าในระยะประชิด  จบเรื่องไปอีกคน  ทันใดนั้นนักเวทย์คนหนึ่งใช้เวทย์ธาตุเหล็กเสกมีดเล่มเล็กหลายสิบเล่มพุ่งมาทางเขา เขาหลบพ้นจริงแต่มีเล่มหนึ่งเฉี่ยวฮูดหลุมศีรษะของเขาทางด้านข้างขาดไปบางส่วนเผยให้เห็นเส้นผมและใบหน้าของเขาซีกหนึ่ง  การโจมตีหยุดชะงักทันที นักฆ่าที่เหลืออีก 3 คนส่งสัญญาณมือให้ถอย  ชัดเจนว่าคนพวกนี้รู้แล้วว่าเขาเป็นใครและไม่ต้องการสู้กับเขา หรือไม่ก็ไม่สามารถโจมตีเขาได้หากไม่ได้รับคำสั่ง  พวกมันกำลังจะหนี เขาใช้เวทย์ของเขาสร้างลูกไฟขึ้นโจมตีพร้อมกันทั้ง 3 คน คนพวกนั้นหลบและเวทย์ต้านไว้อย่างเดียวแต่ไม่โต้กลับ  จอมมารขมวดคิ้ว ทำไม หากให้เขาเดา นักฆ่าได้รับคำสั่งให้จัดการพ่อลูกตระกูลบาร์ตัน ส่วนการปรากฏตัวของเขาอยู่นอกแผนการ ทันทีที่พวกนั้นเห็นใบหน้าเขา การโจมตีหยุดลงทันที ชัดเจนว่าคนพวกนี้จำเขาได้และรู้ว่าโจมตีเขาไม่ได้  คนของราชวงศ์ น่าจะเป็นองครักษ์ลับของเสด็จพ่อไม่ก็ของพี่ชายสองหน้า  หากทำให้เขาได้รับบาดเจ็บหรือตายโดยไม่ได้รับคำสั่งถือว่ามีความผิด  &nbsp;  มือสังหารที่ลอบสังหารคนตระกูลบาร์ตันกับมือสังหารที่เล่นงานขบวนรถม้าของเขาได้รับคำสั่งจากคนละคนกัน  องครักษ์ที่เหลืออยู่ของตระกูลบาร์ตันใช้จังหวะที่คนร้ายถอยหนีเข้าจัดการคนร้ายอีกคน  ไม่โจมตีเขาไม่ได้แปลว่าเขาจะปล่อยพวกมันไป ซิลบาสเตียนใช้เวทย์ดาบน้ำแข็งพุ่งใส่คนร้ายที่เหลือ และซ้ำด้วยดาบไฟ คนหนึ่งตายแต่อีกคนกำลังจะหนีไปได้ เขาไม่คิดจะปล่อยมันอยู่แล้ว เขาใช้เวทย์ธาตุมืดพุ่งใส่ เรียบร้อย..  เขาไม่ต้องการให้มีใครเหลือรอดกลับไปรายงานว่าเขามาที่นี่  เขาได้ยินเสียงม้า ไม่ใช่ตัวเดียวแต่หลายตัว เขาหันไปมององครักษ์ของตระกูลบาร์ตัน ฝ่ายนั้นหน้าซีดลงทันที  อาจเป็นคนของตระกูลบาร์ตัน หรือเป็นกองกำลังเสริมของอีกฝ่าย ยังบอกไม่ได้  &nbsp;  “ท่านลุงล่ะ” เขาหันไปถาม ยังไงถ้าท่านลุงมีชีวิตอยู่ เขาต้องพาไปหลบก่อนจนกว่าจะรู้ว่าคนที่มาเป็นพวกไหน  องครักษ์คนนั้นหน้าสลดลง เขาส่ายหน้า   ตายแล้วงั้นหรือ งั้นเหลือแอนเธมแค่คนเดียว  เขาพุ่งไปดึงตัวแอนเธมมา ก่อนหันไปสั่งองครักษ์ที่เหลือ 2 ชีวิตนั่น  “ฉันจะพาเขาหนีไปก่อน พวกเธอไปดูว่าใครมาแล้วถ้าเป็นศัตรูให้ถ่วงเวลาไว้ และห้ามบอกใครว่าฉันมาช่วย”  เขาลากแอนเธมที่หมดสติไปแล้วหลบไปหลังต้นไม้ใหญ่ ขณะที่กำลังจะร่ายเวทย์ใช้เทเลพอร์ท เสียงฝีเท้าม้าเข้ามาใกล้  เขาหยุดชะงักรอฟังว่าอีกฝ่ายเป็นใคร  “พวกเราเป็นกองลาดตระเวนของเมืองหลวง เห็นสัญญาณพลุเลยรีบมา เราจับคนร้ายที่กำลังหลบหนีได้คนหนึ่งจะนำตัวไปสอบสวน”  จับคนร้ายได้ แต่คนร้ายตายหมดแล้วไม่ใช่หรือ  เสียงองครักษ์ของตระกูลบาร์ตันตอบกลับไปว่าพวกเขาถูกลอบโจมตี ท่านลุงของเขาเสียชีวิตแล้ว แอนเธมหนีไปได้แต่บาดเจ็บ  “อาการลอร์ดแอนเธมเป็นอย่างไรบ้าง”  “ยังไม่ทราบ” อีกฝ่ายหนึ่งตอบกลับ  องครักษ์คนนี้ไหวพริบดีใช้ได้ ไม่มีการเอ่ยถึงเขา ไม่พูดถึงอาการบาดเจ็บของแอนเธม คนจากเมืองหลวงไว้ใจไม่ได้ นี่น่าจะเป็นละครฉากหนึ่งมากกว่า  จับคนร้ายได้งั้นรึ น่าจะเป็นแผนชั้นถัดไป ละครไม่ได้จบแค่ฉากนี้ คาดว่าจะมีคนถูกใส่ความ แผนการครั้งนี้วางไว้อย่างประณีตจริงๆ  เขามองดูญาติผู้พี่ เลือดยังไหลจากบาดแผลไม่หยุด คงต้องหาผู้เยียวยาสักคนช่วยก่อน เรื่องอื่นค่อยว่ากัน  &nbsp;  จอมมารร่ายเวทย์เทเลพอร์ท เขาหาทางไปหมู่บ้านที่ใกล้ที่สุดก่อน หลังจากนั้นค่อยหาทางติดต่อให้คนของเขามารับ  &nbsp;  &nbsp;  พวกเขามาถึงหมู่บ้านเล็กๆแห่งหนึ่ง โชคดีที่ในหมู่บ้านมีวิหารเล็กๆ นักบวชผู้ดูแลเป็นผู้เยียวยาที่ปรุงยาได้พอสมควร  เขาแบกแอนเธมไปนอนที่เตียง จอมมารถอนหายใจ เมื่อไม่ได้ใช้เวทย์ยกขึ้นมา ผู้ชายคนนี้ตัวหนักจริงๆ  เขาไม่เคยแบกใครเพราะไม่เคยช่วยใคร เขาเคยแต่กำจัดคน ยกเว้นยายแมวบ้าไว้คนหนึ่ง แต่ยายนั่นตัวเบานิดเดียวอุ้มเอาได้และไม่ได้หนักเหมือนแอนเธม  &nbsp;  แอนเธมยังไม่ได้สติ เขาต้องเฝ้าข้างเตียงขณะที่นักบวชคนนั้นทำแผลและใส่ยาห้ามเลือด  “บาดแผลค่อนข้างลึก อาการสาหัสอยู่ คืนนี้อาจจะมีไข้สูง ต้องคอยเช็ดตัว”  เขาพาแอนเธมเทเลพอร์ทต่อไม่ได้ หากแบกไปแผลที่เลือดหยุดแล้วอาจจะฉีกขาดเพิ่ม&nbsp; คงต้องรอคนเอารถม้ามารับ  หากแอนเธมตายจริงๆ ตระกูลบาร์ตันจะมีปัญหายุ่งยากเรื่องผู้สืบทอด  ที่นี่ไม่มีสาวใช้ ไม่มีพ่อบ้าน เขาจะทำใจดูแลคนเจ็บละกัน ช่วยไม่ได้  ซิลบาสเตียนขอกระดาษกับปากกามาเขียนจดหมาย เขาเขียนจดหมายมา 3 ฉบับ ฉบับแรกเขียนให้คนของเขาที่อยู่ที่จุดพักกลางทางว่าเขาอยู่ที่จุดไหน ให้ส่งคนมารับเขาพร้อมกับญาติผู้พี่ ส่วนฉบับที่สองให้คนของเขาส่งให้แม่เพื่อแจ้งข่าวเรื่องท่านลุง ส่วนฉบับสุดท้ายให้ส่งให้ท่านตาเพื่อแจ้งข่าวเช่นกัน  ป่านนี้ผู้ติดตามของเขาคงแทบบ้าที่เขาหายไปเฉยๆอย่างไร้ร่องรอยนานขนาดนี้  &nbsp;  วิธีการส่งจดหมาย ใช้คนส่งไม่ได้ อาจมีการดักจับ จะไม่ปลอดภัย  เขาเรียกสัตว์เวทย์ขึ้นมา ส่งจดหมายทั้ง 3 ฉบับให้ลูกแมวสีขาว  วิธีการนี้เร็วที่สุด สัตว์เวทย์ใช้เทเลพอร์ทได้ การส่งข่าวจะไวว่าวิธีอื่นๆ  &nbsp;  ตอนนี้สิ่งที่ทำได้คือได้แต่รอ  &nbsp;  แอนเธมตัวร้อนจัด ใบหน้าคมเข้มของเขาซีดจนไม่มีสีเลือด จะมาตายที่นี่ไหมเนี่ย หากตายขึ้นมาก็เสียแรงที่เขาลงทุนเข้าไปช่วยแถมแบกญาติผู้พี่มาถึงที่นี่  จอมมารหยิบผ้าชุบน้ำอุ่นมาบิด ทำใจอยู่ครู่หนึ่ง ตั้งแต่เกิดมาสองชาติภพเขาเคยเช็ดตัวให้ใครที่ไหนกัน เช็ดตัวคนเพื่อลดไข้ต้องทำยังไง วางผ้าแปะลงไปพอไหม   ถ้าเปลี่ยนเป็นยายแมวบ้าเขาคงจะเต็มใจกว่านี้  ผ้าชุบน้ำอุ่นประคบที่ศีรษะของแอนเธม เสียงเขาละเมอขึ้นมา  “ท่านพ่อ”  จอมมารถอนหายใจ คนก็ตายไปแล้ว แม่คงเสียใจไม่น้อยกับเรื่องนี้ ยิ่งเรื่องนี้อาจจะเป็นผลงานของเสด็จพ่อนั่นด้วยแล้ว แม่คงยิ่งเสียใจ  เสียงแอนเธมพึมพำชื่อใครอีกสักคนออกมา  เขาได้ยินโดยไม่ตั้งใจ ช่วยไม่ได้ที่เขาหูดีกว่าคนอื่นๆ  หึ...น่าเสียดาย เขาไม่ชอบยุ่งเรื่องชาวบ้าน   &nbsp;  &nbsp;  เวลาผ่านไปหลายชั่วโมง ไข้ของแอนเธมเริ่มลดแล้ว น่าจะรอดตาย แต่ยังคงไม่รู้สึกตัว บาดแผลไม่มีเลือดออกเพิ่ม จอมมารนั่งพิงเก้าอี้ข้างเตียง  ลูกแมวของเขากลับมาพร้อมกับจดหมายตอบกลับ คนของเขารับทราบแล้วว่าเขาอยู่ที่ไหนและจะรีบมาให้เร็วที่สุด แต่การขนคนป่วยต้องใช้อุปกรณ์  ทำอะไรต่อไม่ได้ เขาคงได้แต่รอ  &nbsp;  เขาลังเลว่าเขาควรจะส่งข่าวถึงยายแมวบ้าดีไหม แต่ตอนนี้ขบวนเดินทางถึงไหนไม่รู้ และไม่รู้อีกเช่นกันว่ารอบๆมีสายของใครบ้าง ยายแมวบ้าไม่ค่อยระวังตัวเท่าไหร่ ในตระกูลเทรลิสน่าจะมีสายของพี่ชายสองหน้าอยู่บ้าง  ตระกูลเทรลิสไม่ค่อยมีศัตรูการเมือง แทบไม่เคยถูกใครเล่นงาน ความสนใจอยู่แค่เรื่องสัมปทานกับเศรษฐกิจการค้า ระดับการระมัดระวังตัวต่ำมากเมื่อเทียบกับตระกูลอื่นโดยเฉพาะตระกูลบาร์ตัน  แต่นี่ขนาดระวังมากแล้ว คนลงมือเลือกช่วงเวลาที่เบียทริกซ์รับตำแหน่ง ท่านตาของเขาคงคิดไม่ถึงเช่นกัน  &nbsp;  เขาถอนหายใจอีกครั้ง เอาไว้กลับไปถึงคฤหาสน์ตระกูลบาร์ตันก่อนแล้วกันว่าจะทำอย่างไรต่อไป  

 </div> 
