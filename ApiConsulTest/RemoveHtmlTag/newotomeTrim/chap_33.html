 <div style="word-wrap: normal;width:90%;">
			
				
    &nbsp;  ห้องพักของเรนิสและเจนนี่ในคฤหาสน์ของตระกูลบาร์ตันหรูหราสมฐานะ  มีส่วนรับแขกและห้องนอนอยู่ด้านในอีกที   อาหารถูกจัดให้ในห้อง เนื่องจากสถานการณ์ไม่ปกติ ไม่มีการร่วมโต๊ะอาหารกัน  &nbsp;  แต่เรนิสไม่มีอารมณ์จะใส่ใจอะไร เธอรอข่าวนายปีศาจ  เธอกับเจนนี่นั่งคุยกันอยู่บนเตียงนอน   &nbsp;  เสียงเคาะประตูดังขึ้นด้านนอก  สาวใช้ของเธอเปิดประตูแง้มเข้ามา ก่อนจะเดินมาแจ้งเธอ  “ท่านหญิง เจ้าชายซิลบาสเตียนต้องการพบ”  เรนิสเร่งฝีเท้าเดินออกไป โดยมีเจนนี่ตามมา  &nbsp;  ซิลบาสเตียนนั่งที่โซฟารับแขก สีหน้าเขาดูขรึมเฉยเย็นชา  “นายปีศาจ เกิดอะไรขึ้น”  “มีการลอบสังหาร รถม้าของฉันโดนลอบโจมตี รถม้าคันที่ฉันควรนั่งถูกระเบิด แทบไม่เหลือซากด้วยซ้ำ ส่วนมือสังหารก็ตายไปหมดจับใครไม่ได้” น้ำเสียงเขาเรียบๆ แต่รู้สึกได้ว่ามีความเครียดแอบแฝงอยู่  “ใครเป็นคนลงมือ หรือว่าจะเป็น..” ใครที่อยากให้นายปีศาจตาย  “ช่างเถอะ”นายปีศาจตัดบท “มีเรื่องสำคัญกว่านั้น ท่านลุงถูกลอบสังหารขณะกลับจากเมืองหลวงพร้อมลูกชาย ท่านลุงเสียชีวิตแล้ว ส่วนแอนเธมบาดเจ็บสาหัส เพียงแต่ตอนนี้ท่านตาปิดข่าว ข่าวออกไปว่าแอนเธมบาดเจ็บเล็กน้อย”  เขาหันไปมองเจนนี่ “อาจต้องรบกวนเธอช่วยไปดูเขาหน่อย เวทย์รักษาอาจจะช่วยเขาได้บ้าง”  เจนนี่พยักหน้ารับคำ มีสาวใช้พาเธอออกไป  &nbsp;  การลอบสังหารทายาทตระกูลบาร์ตัน นี่ไม่ใช่เรื่องเล็กๆนะเนี่ย  มิน่าล่ะ ตอนเข้ามาที่คฤหาสน์ บรรยากาศถึงได้วุ่นวายขนาดนั้น  มิน่าล่ะ ป้าสะใภ้ของเบลล่าถึงได้กรีดร้องโวยวายด่าทอเบลล่า  &nbsp;  เรนิสนั่งลงไปที่โซฟาด้านข้างเขา “นายหายไปไหนตั้งหลายวัน”   เธออยากจะบอกว่าเธอเป็นห่วงเขาแทบแย่  &nbsp;  “แอนเธมบาดเจ็บ ฉันเจอเขากลางทางเลยเก็บกลับมา”  แอนเธม มาจากเมืองหลวงที่อยู่ทางใต้ แต่พวกเธอมาจากทางเหนือ คนละทิศกันเลย จะไปเจอกันกลางทางได้อย่างไร นายปีศาจตั้งใจไปช่วยชัดๆ  &nbsp;  “แล้วตอนนี้เหตุการณ์เป็นยังไงบ้าง”   “ไม่ค่อยดี คนร้ายที่จับได้ซัดทอดท่านพ่อของเบลล่า แถมยังพบเจอเงินเหรียญทองจำนวนหนึ่งอยู่ในถุงที่ติดตราตระกูลบาร์ตัน”  “เงินเหรียญกับถุงที่ติดตราตระกูล ไม่ได้แปลว่าคนของตระกูลเป็นคนจ้างวานนี่นา”  “ก็ใช่” ซิลบาสเตียนถอนหายใจ “แต่ว่าพยานระบุท่านลุงจ้างวาน แถมได้ยินว่าหลังเกิดเหตุ เสด็จพ่อสั่งค้นคฤหาสน์ตระกูลบาร์ตันในเมืองหลวง คาดว่าคงพบหลักฐานเพิ่มเติมชี้เป้าไปที่ท่านลุงอีก”  ซีริล... เรื่องนี้น่าจะเป็นเขานี่แหละที่วางแผน รูปแบบเหมือนวิธีการของซีริล   ลอบสังหารแล้วโยนให้คนอื่น ตัวเองลอยตัว แถมได้ประโยชน์ด้วย   ตระกูลบาร์ตันตกอยู่ในภาวะลำบากแล้ว  &nbsp;  &nbsp;  “นายจะเอายังไงต่อ”  เขาจะสู้ไหม หรือว่าจะถอยไปตั้งหลัก หรือปล่อยเรื่องนี้ผ่านไปเฉยๆ  “หรือว่านายควรรีบกลับเมืองหลวงเพื่อหาหลักฐานโต้แย้ง” เรนิสถามเขา กลับไปตอนนี้ยังทันไหม   “ทำอะไรไม่ทันแล้ว ตอนนี้โทษของการลอบสังหารทายาทผู้ครองแคว้นน่าจะเป็นการประหารด้วยการตัดศีรษะหากหลักฐานมัดตัวขนาดนั้น โทษเบาที่สุดอาจจะเป็นกักบริเวณ ส่วนหลักฐานคงจะแน่นหนาพอสมควร การโต้แย้งน่าจะยากมาก”  ใช่ ไม่น่าจะทันแล้ว หากเขาเข้าเมืองหลวงทันทีตั้งแต่เกิดเรื่องอาจจะทัน นี่ผ่านมาหลายวัน หลักฐานคงจะแน่นหนาแก้ไม่ได้แล้ว  &nbsp;  “กักบริเวณ ก็ไม่น่าลำบากมาก หากอยู่ในแคว้นบาร์ตัน ไม่น่าเป็นอะไร”  “มีปัญหาอยู่บ้าง เสด็จพ่อไม่น่าปล่อยให้โอกาสนี้หลุดลอย เขาน่าจะอ้างว่าท่านตาอาจตัดสินคดีไม่เที่ยงธรรม เสด็จพ่อน่าจะส่งผู้แทนพระองค์มาช่วยตรวจสอบ และตอนนั้นบทลงโทษอาจจะไม่ได้ถูกกำหนดโดยท่านตา”  &nbsp;  “มีความเป็นไปได้ไหมที่ท่านพ่อของเบลล่าจะหลุดจากข้อกล่าวหา”  “ตอนนี้ดูแล้วค่อนข้างยาก เหมือนเสด็จพ่อทรงรอโอกาสนี้มานานแล้ว แผนการครั้งนี้เตรียมตัวมาดีมาก เลือกโอกาสที่เบียทริกซ์รับตำแหน่งเป็นรัชทายาท ตระกูลบาร์ตันลดความระวังลง ท่านแม่ของเบลล่ายังไม่กลับ”  &nbsp;  “หากแอนเธมเสียชีวิต เรื่องนี้จะยิ่งยุ่งยาก เบลล่าจะกลายเป็นทายาทซึ่งจะต้องเป็นผู้ครองแคว้น”  ถ้างั้นพันธะหมั้นหมายกับแวนก็ต้องยกเลิก  แต่ปัญหาอยู่ที่เบลล่าไม่มีความพร้อมในการเป็นผู้ครองแคว้น เบียทริกซ์ซึ่งดูจะพร้อมกว่าเป็นเจ้าหญิงรัชทายาทต่างอาณาจักรไปแล้ว  ตระกูลบาร์ตันจะย่ำแย่อย่างแท้จริง  “แล้วลอร์ดแอนเธมอาการเป็นอย่างไรบ้างแล้ว”  “ตอนนี้ยังไม่ฟื้นเลย แต่น่าจะรอด”  “แล้วนายจะเอาอย่างไร”  “ต้องแล้วแต่ท่านตา จะสู้ต่อแต่ต้องสละลูกชาย หรือว่าจะต่อรองแลกอะไรบางอย่างแล้วรักษาชีวิตเขาไว้”  ที่จริงมีอีกทาง หากนายปีศาจสามารถนำกองทัพของตระกูลบาร์ตันเข้าเมืองหลวงได้ ถึงจะไม่ยึดอำนาจ แต่ก็สามารถใช้กองทัพกดดันไม่ก็ต่อรองกับพระราชา เรื่องคดีความอะไรนั่นจะจบทันที ด้วยความสามารถของเขาโอกาสชนะไม่น้อยเลย เธอเองก็ติดอยู่ในแคว้นบาร์ตัน หากเขาก่อกบฏขึ้นมา ท่านพ่อของเธอย่อมไม่ออกตัวช่วยพระราชาแน่นอน  แต่พระราชินีอาจจะไม่ปลอดภัย เขาคงไม่ทำ  &nbsp;  นายปีศาจมองหน้าเธอครู่หนึ่ง “เธอควรจะรีบกลับก่อนที่จะมีคำสั่งมาให้เธอเข้าเมืองหลวง”  เข้าเมืองหลวงงั้นหรือ เรื่องนี้ไม่เกี่ยวอะไรกับเธอนี่  แต่ทุกครั้งที่เกิดเหตุวุ่นวาย ต้องมีการเรียกตัวประกันจากตระกูลผู้ครองแคว้นเข้าเมืองหลวงอยู่แล้ว เป็นธรรมเนียม เพื่อป้องกันไม่ให้ตระกูลผู้ครองแคว้นฉวยโอกาสก่อหวอด ที่จริงคงไม่มีใครก่อหวอดได้หรอก โดยเฉพาะตระกูลบาร์ตันที่ตอนนี้เสียหลักอยู่  &nbsp;  &nbsp;  “ฉันจะแบ่งขบวนรถไปส่งเจนนี่กลับแคว้นลูฟฟ์ แล้วให้เธมม์แยกกลับไปก่อนด้วย”  “แล้วแบ่งคนแบบนี้ คนของเธอจะพอหรือไง” เขาถามเธอ “ถ้าเธอจะกลับ ก็ต้องกลับภายในวันนี้ ก่อนคำสั่งจะมา”  “ฉันจะอยู่เป็นเพื่อนเบลล่า เบลล่าน่าจะต้องถูกเรียกตัวด้วย” เรนิสตอบเขา เบลล่าต้องการคนช่วยเหลือและกำลังใจ  &nbsp;  เรนิสเดินไปส่งเขาที่ประตู ก่อนที่นายปีศาจจะเปิดประตู เขาหันหลังกลับมาคว้าตัวเธอเข้ากอด ศีรษะเธอซบไปบนไหล่เขาแบบตั้งตัวไม่ติด  ลมหายใจของเขาคลอเคลียอยู่ข้างหูเธอ  “เธอรู้อยู่แล้วใช่ไหม” เขากระซิบ “ขอบคุณมาก”  &nbsp;  เหมือนเวลาผ่านไปเนิ่นนาน ไม่มีใครพูดอะไร  &nbsp;  &nbsp;  &nbsp;  “นี่ พวกเธอสองคนจะกอดกันอีกนานไหม ถ้าจะอยู่ท่านี้ต่อ ฉันจะได้ออกไปที่อื่น แล้วจะพลอดรักกัน ทำไมไม่ล็อคประตู กลัวคนไม่เห็นหรือไง”  &nbsp;  เสียงเจนนี่ดังขึ้นข้างๆเธอ หน้าตาเจนนี่บูดบึ้ง เธอไม่ได้ยินเสียงเปิดประตู ไม่รู้ว่าเจนนี่เข้ามาตั้งแต่เมื่อไหร่ด้วยซ้ำ   เจนนี่ชี้ไปที่ห้องนอน “เตียงนอนอยู่ในนั้น ก่อนจะทำอะไรล็อคห้องด้วยล่ะ”  “อ้อ อย่าเสียงดังด้วย เดี๋ยวคนจะแตกตื่นนึกว่ามีเหตุการณ์ลอบสังหาร..เจ้าชาย”  ดูจะเน้นคำว่าเจ้าชายเป็นพิเศษ  “แล้วก็สมุนไพรสำหรับคุมกำเนิดมีไหม ไปหามาด้วยล่ะ” เจนนี่ประชดประชัน  ยายแสบ ปากคอเราะร้ายอย่างที่สุด คิดได้อกุศลมาก  แค่กอดกันธรรมดา(?) มโนอะไรได้มากมายขนาดนั้น  ใครจะไปทำอะไรที่เตียง มากเกินไปแล้วนะ  &nbsp;  &nbsp;  เรนิสผลักซิลบาสเตียนออก หน้าเธอแดงร้อนไปหมด  นายปีศาจหัวเราะเบาๆ  &nbsp;  “แอนเธมเป็นยังไงบ้าง” เรนิสถามแก้เขิน  “หึ ไม่เป็นอะไรมากแล้ว ตอนฉันไปเขายังไม่ฟื้น แต่บาดแผลติดดี ไม่น่าเป็นห่วง ไม่ตายอยู่แล้ว แต่มือเขาอาจจะมีปัญหาบ้างแค่นั้นแหละ”  เจนนี่หันไปมองนายปีศาจพร้อมกับพูดด้วยน้ำเสียงประชดประชัน “ฝ่าบาทไม่คิดจะไปดูพระญาติหน่อยหรือไง”  ซิลบาสเตียนยิ้มมุมปาก ก่อนจะหันหลังกลับแล้วเดินออกไป  &nbsp;  “ยายแบ๊ว เธอนี่ร้ายใช่ย่อย” เจนนี่ปรายตามองเธอ  ยายนี่เป็นอะไรไปอีก งอนหรือไง  &nbsp;  “ฉันอาจจะต้องเข้าเมืองหลวงพร้อมเบลล่า จะให้เธมม์ไปส่งเธอกลับบ้านก่อนแล้วให้คนกลับไปรับเธอตอนเปิดเทอมเลย” เรนิสบอกเจนนี่  “แล้วเธอจะปลอดภัยไหม” เจนนี่ถามอย่างไม่แน่ใจ  “มันไม่น่าจะมีอะไรแล้วล่ะ” อย่างน้อยในช่วงนี้  “เธอจะเอายังไงกันแน่” เจนนี่ถามขึ้นมา  “หมายถึงเรื่องอะไร” เรนิสถามกลับไปบ้าง  “เธอโง่จริงๆ หรือว่าแกล้งโง่เพราะไม่อยากให้เรื่องมันยุ่งยากกันแน่ เรื่องของเธอใครๆก็มองออกทั้งนั้น” เจนนี่หรี่ตามอง   เรนิสเงียบไป เรื่องบางอย่างเธอไม่แน่ใจตัวเองเหมือนกัน  &nbsp;  &nbsp;  สาวใช้ของเธอที่ให้ไปหาข่าวกลับมารายงาน พวกคนรับใช้ในคฤหาสน์ตระกูลบาร์ตันซุบซิบกันว่าท่านดยุคทะเลาะกับนายปีศาจยกใหญ่ เสียงดังลั่นห้องทำงาน เหตุการณ์จบลงที่นายปีศาจเดินออกไป หนีกลับห้องพักโดยไม่สนใจว่าท่านตาของเขาจะโมโหแทบตาย  นายปีศาจไม่เคยสนใจใครอยู่แล้ว ท่านดยุคหากจะขอให้เขาทำอะไรให้ไม่ใช่เรื่องง่าย  &nbsp;  &nbsp;  &nbsp;  เธมม์กับเจนนี่ออกเดินทางกลับในวันถัดมา เธอให้เธมม์แวะส่งเจนนี่ที่แคว้นลูฟฟ์ก่อนแล้วค่อยกลับแคว้นเทรลิส  &nbsp;  &nbsp;  คำสั่งให้เธอกับเบลล่าเดินทางเข้าเมืองหลวงมาในวันถัดไป พร้อมขบวนรถม้าของราชวงศ์ที่จัดมารับพวกเธอ  ทางอัศวินที่ทำหน้าที่รักษาความปลอดภัยแจ้งว่าให้เธอกับนายปีศาจแยกขบวนกันเดินทางเพื่อการรักษาความปลอดภัย   เรนิสตัดสินใจใช้รถม้าของตัวเองที่เหลือแค่ 2 คันและผู้ติดตามไม่มาก โดยให้คนของราชวงศ์ทำหน้าที่แค่อารักขา   ใช้รถของตัวเอง เวลาจะไปที่ไหนสามารถสั่งได้ หากเป็นรถม้าของราชวงศ์ มันจะไม่อยู่ในการควบคุมของเธอ  รถม้าของตระกูลบาร์ตันติดตามเบลล่าไปอีก 2 คัน เพียงแต่เบลล่าเลือกมานั่งกับเธอแทน  เบลล่าผ่านการร้องไห้มาหลายรอบ เธอไม่เชื่อว่าท่านพ่อของเธอจะสั่งการสังหารพี่ชายตัวเองได้ แต่หลักฐานต่างๆล้วนพุ่งเป้าไปที่เขาอย่างปฏิเสธได้ยากยิ่ง  เรนิสได้แต่ปลอบใจว่าเหตุการณ์จะต้องดีขึ้น โดยที่เธอเองก็ไม่รู้ว่าเรื่องนี้จะจบลงอย่างไรเหมือนกัน  &nbsp;  &nbsp;  วันเดินทาง เบลล่าไม่มีน้ำตาอีกแล้ว แต่ขอบตาคล้ำและดูซีดเซียวกว่าปกติ  พวกเธอนั่งในรถม้ากันอย่างเงียบๆ   &nbsp;  “เรนิส” เบลล่าพูดขึ้นมา “ฉันตัดสินใจแล้ว ฉันจะแต่งงานกับแวน”  เรนิสหันขวับไปมองหน้าเบลล่า  “ท่านปู่ตัดสินใจลงจากตำแหน่งผู้ครองแคว้นและให้พี่ชายแอนเธมเป็นแทน เพื่อแลกกับการลดโทษของท่านพ่อให้เหลือแค่การกักบริเวณ พี่ชายอายุไม่มาก ไม่มีบารมีมากพอ เขาต้องการพันธมิตร”  แอนเธมดีขึ้นจากอาการบาดเจ็บ เขาต้องพักฟื้นอีกนาน แต่ข้อมือขวาของเขามีปัญหา เขาจับปากกาเขียนหนังสือได้ แต่จะถือของหนักอย่างอาวุธไม่ได้อีก  นั่นอาจไม่ใช่ปัญหาหนักหนา ตราบใดที่มีพลังเวทย์และมีองครักษ์  &nbsp;  “เธอโกรธ เกลียดคนที่ใส่ร้ายท่านพ่อของเธอไหม” เรนิสถามขึ้นมาบ้าง  “เธอหมายถึงพระราชางั้นหรือ เรามีสิทธิ์โกรธเกลียดเขาได้ไหม ไม่ถือว่าเป็นกบฏได้หรือเปล่าล่ะ” น้ำเสียงเบลล่าดูเจ็บแค้นไม่น้อย  “ก็จริง”เรนิสถอนหายใจ เธอเอื้อมมือไปกุมมือเบลล่าไว้  “ฉันเข้าใจแล้วว่าการเมืองเป็นยังไง” เบลล่าก้มหน้าลงมองมือตัวเองที่วางบนตัก “พี่หญิงเคยบอกเสมอว่าต้องระวังตัว เมื่อไหร่ที่มีอำนาจจะมีคนจ้องเล่นงานพวกเรา”  &nbsp;  &nbsp;  &nbsp;  การเข้าเมืองหลวงครั้งนี้ของพวกเธอน่าจะต้องอยู่ไปจนถึงเปิดเทอมเลย ยิ่งเข้าเขตเมืองหลวง อากาศเริ่มร้อนอบอ้าว เนื่องจากช่วงนี้เป็นฤดูร้อน  เบลล่าไม่อยากเข้าไปที่คฤหาสน์ “ฉันไปอยู่ที่บ้านของเธอดีกว่า ฉันไม่อยากเข้าคฤหาสน์ของตระกูล”   เป็นเหตุผลที่ดี คฤหาสน์หลังนั้นพึ่งถูกตรวจค้นอย่างละเอียดจากคนของพระราชา ใครจะรู้ว่ามีกับดักอะไรเล่นงานใครอีกไหม  &nbsp;  เรนิสตัดสินใจตรงเข้าคฤหาสน์ของเธอเลย เธอให้เหตุผลว่าเธอกับเบลล่าเหน็ดเหนื่อยและต้องการพักผ่อน  ทันทีที่รถม้าจอดที่หน้าคฤหาสน์ เธอก้าวลงมาแล้วสั่งให้คนเตรียมห้องพักให้เบลล่า  พ่อบ้านเดินมาต้องรับเธอ เขามียิ้มให้เธอและเบลล่า  “ท่านหญิง เจ้าชายมารอพบท่านหญิงได้สักครู่แล้ว ตอนนี้คุยกับท่านดยุคอยู่”  ข่าวของเขามาถึงเร็วเกินไปไหม   “ท่านพ่ออยู่ที่นี่ตั้งแต่ตอนฉันเดินทาง ยังไม่ได้กลับเลยหรือ”  “ยังเลยท่านหญิง ช่วงนี้มีแต่เรื่องวุ่นวายในเมืองหลวง ท่านดยุคเลยมีภารกิจมาก ดัชเชสคงตามมาในวันสองวันนี้”  &nbsp;  เบลล่ามองมาที่เธอ “ฉันขอตัวไปพักก่อนละกัน”   สาวใช้นำทางเบลล่าไปทางอีกด้านโดยไม่ผ่านโถงกลางที่ใช้รับแขก  &nbsp;  เรนิสเดินเข้ามาในห้องโถง ซีริลนั่งอยู่บนเก้าอี้มีพนัก คั่นด้วยโต๊ะน้ำชา อีกฝั่งเป็นท่านพ่อของเธอ  &nbsp;  เรนิสย่อตัวให้เขาตามมารยาทพร้อมกับคำทักทาย “ฝ่าบาท”  เขาผายมือให้เธอนั่งเก้าอี้ข้างเขา   “การเดินทางเป็นอย่างไรบ้าง เหนื่อยไหม” น้ำเสียงของเขานุ่มและดูห่วงใย  “ดี เพคะ”  ท่านพ่อของเธอยิ้มให้ “ช่วงนี้เหตุการณ์วุ่นวาย ทั้งที่นี่ ทั้งอาณาจักรน้ำแข็ง เห็นลูกกลับมาปลอดภัย พ่อก็สบายใจ”  เรนิสยิ้มกว้างเป็นเชิงประจบให้ท่านพ่อของเธอ  “ช่วงนี้น่าจะสงบแล้ว ท่านดยุคจะเดินทางกลับเมื่อไหร่” ซีริลหันมาถาม  “หม่อมฉันคิดว่าจะรอเรนิสเปิดเรียนแล้วค่อยกลับ” ท่านพ่อของเธอน่ารักที่สุด   ซีริลหันมายิ้มให้เธอ “หนาวมากรึเปล่า เสียดายเรื่องทางนี้วุ่นวาย ไม่อย่างนั้นฉันคงขอเดินทางไปเป็นเพื่อนเธอแล้ว”  เรนิสยิ้มให้เขา เรื่องทางนี้วุ่นวายไม่ใช่เพราะฝ่าบาทเป็นตัววางแผนเองหรือไงสร้างเรื่องวุ่นวายขึ้นมา ยังมาทำหน้าไม่รู้ไม่ชี้อีก  &nbsp;  “เรนิส ได้ยินว่าที่นี่มีสวนดอกไม้ที่สวยมาก ฉันพอมีเวลาอยู่บ้าง เราไปดื่มน้ำชากันที่สวนดีไหม” ซีริลยิ้มให้เธอบางๆ  เรนิสหันไปมองท่านพ่อของเธอที่พยักหน้าแล้วสั่งสาวใช้ให้เตรียมชุดน้ำชาที่สวน  &nbsp;  สวนดอกไม้ในคฤหาสน์เธอขนาดไม่ใหญ่ ว่าไปแล้วคฤหาสน์ของเธอในเมืองหลวงเล็กกว่าตระกูลใหญ่อื่น อ้อ ยกเว้นของตระกูลทริฟเวอร์ที่ตอนนี้เหลือตึกแค่ครึ่งหลังยังอยู่ระหว่างการซ่อมแซม ได้ยินว่าจะไม่ต่อเติมให้ใหญ่เท่าเดิมแล้ว แค่ซ่อมตึกที่เหลือเท่านั้นเพื่อประหยัดค่าใช้จ่าย   &nbsp;  โต๊ะน้ำชาถูกจัดในศาลากลางสวน โต๊ะทรงกลมตัวเล็กทำจากหินอ่อนสีขาวมีถ้วยกระเบื้องราคาแพงพร้อมกาน้ำชาวางอยู่  “สวนที่นี่เล็กมากเพคะ เทียบกับพระราชวังไม่ได้” เรนิสเชิญเขามานั่งในศาลา  เขานั่งลงพร้อมกับจ้องหน้าเธอ “นั่งก่อนสิ”  เขาจะสอบสวนเธออีกแล้วใช่ไหม ไม่ก็จะอบรมเธอ ขอเดาว่าเป็นเรื่องนายปีศาจ  เรนิสนั่งลงฝั่งตรงข้าม เธอพยายามปั้นรอยยิ้มให้เขา  “การเดินทางเป็นอย่างไรบ้าง” เขาถามซ้ำอีกแล้ว  “ดี เพคะ”  “อ้อ ได้ยินว่าน้องชายไม่ได้เดินทางด้วยรถม้าของราชวงศ์แต่เดินทางด้วยรถม้าของตระกูลเทรลิส” เขายังคงยิ้มให้เธออยู่ แววตาเขาดูนิ่งสงบ เขาน่าจะเตรียมตัวมาแล้ว  ว่าแล้ว งานเข้า เธอคิดอยู่แล้วเชียวว่าเป็นเรื่องนี้  “เจ้าชายได้ข่าวว่าอาจมีการลอบทำร้ายเพคะ เลยให้รถม้าล่วงหน้าไปก่อนเป็นตัวล่อ แล้วการเดินทางก็มากันเป็นขบวนใหญ่ มีทั้งเธมม์และเบลล่าด้วย”  “อ้อ ซิลบาสเตียนช่างโชคดีเสียจริง” น้ำเสียงเขาเรียบๆ แต่เธอจับได้ว่ามีโทนเสียงประชดประชันอยู่บ้าง  “เจ้าชายทรงโชคดีเพคะที่ไม่เป็นอันตราย” เธอเออออไปกับเขา  “เปล่า ฉันไม่ได้หมายความอย่างนั้น” ซีริลเบือนหน้าไปทางอื่น  แล้วเขาหมายความแบบไหน  “ฉันหมายถึงว่าเขาโชคดีที่มีคนเสนอตัวให้เขาโดยสารรถ” น้ำเสียงนุ่มของซีริลไม่ได้บ่งบอกอารมณ์  “การมีน้ำใจต่อกันเป็นเรื่องควรทำนะเพคะ” เมื่อเขาไม่พูดตรงๆเธอก็ไม่พูดตรงๆ  “ฉันดีใจอยู่บ้างที่น้องชายไม่ได้รับบาดเจ็บ แต่จะดีกว่านี้ถ้าเขาไม่มารบกวนเธอให้ต้องลำบาก” เขาตอบกลับมาด้วยน้ำเสียงเนิบๆไม่บ่งบอกอารมณ์เหมือนเดิม  &nbsp;  &nbsp;  เรนิสเอื้อมมือมาหยิบถ้วยชาไปจิบ เป็นอีกครั้งที่ชาราคาแพงกลายเป็นน้ำชารสขม  “เรนิส” ซีริลหันกลับมาจ้องหน้าเธอ เขาเหมือนอยากจะถามอะไรแต่ดูลังเล  “เพคะ”  “ซิลบาสเตียนชอบทำอะไรตามใจตัวเอง ไม่สนใจว่าอะไรถูกอะไรผิด” เขาเกริ่นขึ้นมา   เรื่องนี้ใครๆก็รู้อยู่แล้วรึเปล่า  นายปีศาจนั่น พอใจจะทำอะไรก็ทำ ใครบังคับเขาได้ที่ไหน  “ถ้าต้องเลือกระหว่างความถูกต้องกับความถูกใจ เธอเลือกอะไร”  คำถามนี้มีนัยยะซ่อนอยู่ใช่ไหม หรือว่าเขาจะมองเธอออกเหมือนกัน  เรนิสวางถ้วยชาลง น้ำชารสชาติแย่จนกลืนไม่ลง  “ฝ่าบาท มันแล้วแต่ไหมเพคะ หากเป็นอาหารควรเลือกที่มีประโยชน์และรสชาติดี หากเป็นของใช้ ควรเลือกที่ถูกมือหยิบใช้ถนัด หากเป็นเสื้อผ้าต้องเลือกให้ถูกกาลเทศะและถูกใจด้วยจะดีมากเพคะ” เรนิสเอียงคอเริ่มพูดจาไร้สาระ  “เธอตอบไม่ตรงคำถาม” เขาหัวเราะเบาๆ แต่เสียงหัวเราะเขาไม่ได้รื่นรมย์นัก  “แสงแดดแรงแล้วเพคะ เราเข้าในตัวบ้านคงจะดีกว่าอยู่กลางสวน” เรนิสลุกขึ้นยืน เธอคิดว่านั่งกันมานานพอแล้ว หาทางไล่เขากลับน่าจะดี  “เดี๋ยวก่อน” มือเขาเอื้อมมาดึงข้อมือเธอไว้ เรียกว่ากระชากน่าจะถูกต้องกว่า แรงดึงทำให้เธอเสียหลักกระแทกโต๊ะชาล้มลงกระแทกพื้น เสียงกาน้ำชาและถ้วยชาตกแตกดังไปทั่ว ร่างของเธอถลาพุ่งใส่เขา ใบหน้าเธอกระแทกกับแผงอกเขาจังๆ   เรนิสเงยหน้าขึ้นมา ใช้มือข้างหนึ่งลูบจมูกที่เจ็บเหมือนกับไปชนกำแพง จมูกจะหักไหมเนี่ย เธอมองไปรอบตัว   สาวใช้และพ่อบ้านวิ่งกันมาที่ศาลาเต็มไปหมดเพราะเสียงโต๊ะล้มกับข้าวของที่ตกแตก ทุกคนทำหน้ากระอักกระอ่วนเมื่อเข้ามาถึง สาวใช้ที่เป็นสาวรุ่นอายุน้อยหลายคนแอบก้มหน้าหัวเราะคิกคัก  เลดี้มาร์ธาวิ่งเข้ามา เมื่อเห็นสภาพเธอ เลดี้มาร์ธาถึงกับลืมกริยา อ้าปากค้าง  ใบหน้าเธอร้อนฉ่าไปหมด ตอนนี้กลายเป็นว่าเธอนั่งอยู่บนตักคู่หมั้น แขนข้างหนึ่งของเขาโอบเอวเธอไว้ตั้งแต่เมื่อไหร่ไม่รู้ พอเธอหันไป ปลายจมูกเธอแทบจะจิ้มกับปลายจมูกเขาอยู่แล้ว   เรนิสแกะมือเขาออกจากเอวแล้วพรวดพราดลุกขึ้นอย่างไม่รักษามารยาท หมดกัน เสียหายหมด   เรนิสหันไปมองชายหนุ่มอย่างขัดเคือง ความโมโหพุ่งกระฉูดแบบระงับแทบไม่ได้ ร้ายกาจ เรนิสกลืนถ้อยคำที่จะก่นด่าเขาลงไป ด่าเขาไม่ได้ เธอย้ำกับตัวเองไม่ให้พ่นคำพูดไม่ดีไม่งามออกมา ด่าเจ้าชายไม่ได้ เธอย้ำกับตัวเองซ้ำๆ   เขาเอาเปรียบเธออีกแล้ว ครั้งนี้ท่ามกลางสายตาคนในบ้านเธอ เธอจะเอาหน้าไปไว้ที่ไหน คนในบ้านเธอคงเข้าใจกันผิดๆว่าเธอพลอดรักกับคู่หมั้น แถมเป็นเธอที่กระโจนมานั่งตักเขา คนจะไม่มองว่าเธอยั่วยวนเขาหรือไง ดูยังไงก็เหมือนเธอเป็นฝ่ายยั่วยวนโผเข้าหาเขาจนโต๊ะล้มข้าวของตกแตก  ซีริลหัวเราะขึ้นมาเหมือนกับเรื่องนี้เป็นความบันเทิงอย่างหนึ่งของเขา  “ฝ่าบาท” เรนิสเสียงเข้มขึ้น เธอโกรธ เธอกำลังโกรธมาก เธอกำมือตัวเองไว้สะกดใจไม่ให้ชี้หน้าว่าเขา  เธอไม่รู้จะเอาคืนเขาอย่างไรดี ด่าก็ไม่ได้ ตบหน้ายิ่งไม่ได้อีก อ้อ รู้แล้ว...  “ฝ่าบาททรงต้องชดใช้ค่าถ้วยชากับกาน้ำชาให้หม่อมฉันด้วย อ้อ โต๊ะด้วยเพคะ โต๊ะล้มขอบโต๊ะอาจจะบิ่น หินอ่อนอาจจะร้าว”  ไถเงิน เธอขอระบายอารมณ์ด้วยการไถเงินเขาแล้วกัน ให้เงินช่วยเยียวยาความโกรธของเธอ ความโกรธทำให้เธอกล้าไถเงินเขา อะไรๆต้องมีครั้งแรก เกิดเป็นเจ้าชายไม่เคยถูกไถเงินใช่ไหม งั้นจงเคยซะ  ซีริลเลิกคิ้วขึ้น เขาทำหน้าประหลาดใจดวงตามีแววขบขัน “เธอรีดไถเงินฉัน”  “ฝ่าบาททำของเสียหาย ถึงเป็นเจ้าชายก็ต้องรู้จักชดใช้” เรนิสพูดต่อด้วยน้ำเสียงเย็นชา หยิบสกิลนางร้ายมาใช้  ซีริลยิ้มบางๆ แววตาเขาดูวิบวับเป็นพิเศษ “แต่เธอเป็นคนชนโต๊ะล้มเอง”   หน้าด้าน เป็นพระเอก เป็นเจ้าชายสามารถทำตัวหน้าด้านได้ด้วยหรือ เขาดึงเธอไปชนโต๊ะชัดๆ เขาต้องจ่ายค่าเสียหายให้เธอ  “ฝ่าบาทดึงมือหม่อมฉันก่อน ถ้วยชากับกาน้ำชาแล้วก็โต๊ะนั่นราคาไม่ใช่น้อยนะเพคะ ค่าเสียหายน่าจะ 1000 เหรียญทอง”  ซีริลหัวเราะอีกครั้ง เหมือนเขาจะอารมณ์ดีขึ้นทันตา “นั่นเป็นค่าของที่แตกเสียหายหรือเป็นค่าเสียหายอย่างอื่น ราคาถ้วยชากับกาน้ำชาไม่น่าจะแพงขนาดนั้น”   ซีริลยิ้มแล้วมองเธอเหมือนกับสำรวจ “ของอย่างอื่นก็ดูไม่ได้เสียหายอะไรนี่น่า”  เขาแทะโลมเธออยู่ใช่ไหม ใครว่าเธอไม่เสียหายกัน เรนิสชักสีหน้า “ย่อมเป็นค่าของที่เสียหาย”   เขาหัวเราะขึ้นมาอีกครั้ง “ให้คนไปเก็บเงินละกัน”  &nbsp;  ซีริลกลับไปหลังรับประทางอาหารเย็นร่วมกับเธอและท่านพ่อของเธอ  &nbsp;  คำถามเขายังไม่มีคำตอบ  ถ้าต้องเลือกระหว่างความถูกต้องกับความถูกใจ เธอควรเลือกอะไร  &nbsp;  &nbsp;  &nbsp;  &nbsp;  &nbsp;  &nbsp;  Writer’s note: บทนี้ยาวมากอีกละ ไม่ได้แบ่งครึ่ง จบแบบ dilemma เป็นการบ้านให้เรนิสไปคิดต่อ  จบลูปอาณาจักรน้ำแข็งค่ะ ลูปต่อไป...อืมเรียกว่าลูปมาม่าดีกว่า ลูปนี้จะยาวมาก ประมาณ10กว่าบท   ที่ถามว่าทำไมไม่ถอนหมั้น ทำไมคนนั้นทำอย่างนั้น คนนี้ทำอย่างนี้  ก็เพื่อจะลากนิยายให้เข้าลูปนี้ไง มา ทุกท่านจงลงชามมาม่าด้วยกัน  เมนูพิสดารที่มี มาม่าน้ำเชื่อม มาม่ากาแฟดำไม่มีน้ำตาล มาม่าผัดจ่านด่วนวิ่งหน้าตั้ง มาม่าผัดผงฟู  อืม ดูแล้วไม่รู้กินกันได้รึเปล่า เมนูพวกนี้  ลูปสุดท้ายละ ตัวละครจะมองในมุมของตัวเองอาจมีความคิดแบบเอาตัวเองเป็นหลักตามธรรมชาติของคน  ส่วนใครจะทำอะไร คงบอกยากเรื่องผิดถูก ดีหรือไม่ดี แล้วแต่คนจะมองว่ามองจากมุมไหน มุมของใครมุมของมัน  &nbsp;  อัพเดทสถานะตัวละคร  เรนิส : การบ้านไม่เสร็จ นางยังไม่เขียนคำตอบในสมุดการบ้าน  ซีริล : เตรียมงานแต่งงาน แต่ไม่รู้ว่าเจ้าสาวจะหายหรือโดนขโมยรึเปล่า หวังว่าท่านจะเฝ้าไว้ดีๆ ถ้าเผลออาจโดนฉกได้  จอมมาร : ได้ เลิฟกูรูคนใหม่ คนเก่าเลิกจ้างไปละ หญิงงามร้ายกาจเป็นโค้ชให้ฟรีๆตอบแทนที่เขาช่วยงาน ต้องรอดูว่าจะรุ่งหรือจะร่วง  

 </div> 
