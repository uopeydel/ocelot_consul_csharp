 <div style="word-wrap: normal;width:90%;">
			
				
    คำเตือน: อยากจะเตือนแต่ไม่รู้จะเตือนอะไร อ่านเองละกัน  &nbsp;  เบลล่ามาขอนอนกับเธอ เหตุผลว่านอนไม่หลับ  “ฉันอยากมีเพื่อนคุย” เบลล่าเปรยก่อนจะปีนขึ้นมาบนเตียงนอนเธอ  ทั้งเธอและเบลล่า นอนตะแคงมองหน้ากัน ต่างคนต่างนอนไม่หลับ หลายวันมานี้แต่ละเหตุการณ์ต่างก็หนักหน่วง  &nbsp;  เบลล่าถามขึ้นมา “เธอจะทำยังไงต่อเรื่องของเธอกับซิลบาสเตียน”  เรนิสเงียบไป เรื่องซีริลยังคิดไม่ออกว่าจะทำอย่างไร เธอไม่อยากเอาเขามาเกี่ยวข้องด้วย เดี๋ยวจะยิ่งพัวพันยิ่งยุ่งยาก  “ฉันเป็นเด็กดื้อในสายตาท่านปู่เพราะฉันไม่ยอมแต่งงาน” เบลล่าเปรยขึ้นมา “พี่ชายแอนเธมไม่เคยปฏิเสธการดูตัว เขาไม่เคยถูกใจใคร ไม่มีคนรัก เขาบอกว่าท่านปู่จะเลือกใครเขาไม่ขัดข้อง"  “พี่หญิงก็ไม่เคยมีคนรักเหมือนกัน เธอบอกว่าใครก็ได้ที่ไม่หักหลังเธอและทำประโยชน์ให้เธอได้”  เบลล่าพยายามจะบอกอะไรอย่างนั้นหรือ  “เธอทำให้ฉันนึกถึงพี่หญิง พี่หญิงไม่เคยบอกว่าชอบใคร แต่ทุกครั้งที่กลับมา เวลามีงานเลี้ยง ไม่ว่ามีคนมากแค่ไหน พี่หญิงจะมองเห็นพี่ชายแอนเธมเสมอ พวกเขาแอบสบตากันเวลาไม่มีใครสนใจ พี่หญิงจะรู้ว่าเขาอยู่หรือไม่อยู่ในงาน ถ้าอยู่เขาอยู่ที่ตรงไหน”  “ของขวัญทุกชิ้นของพี่ชายแอนเธมจะพิเศษกว่าคนอื่น ไม่เคยเป็นของมีราคาแต่เธอจะลงมือทำเอง ไม่ว่าจะถักผ้าพันคอ หรือปักผ้าเช็ดหน้า ถ้าซื้อก็จะเลือกเองกับมือ”  อย่าบอกนะว่าญาติสนิทคู่นี้มีใจให้กัน ตามกฏของวิหารญาติใกล้ชิดระดับนี้ไม่สามารถแต่งงานกันได้ นอกจากนั้นยังมาจากตระกูลเดียวกัน อย่างไรก็เป็นไปไม่ได้  ตามกฏของวิหารบอกว่าหากญาติสนิทสมรสกัน ทายาทจะได้รับคำสาป อาจจะพิการหรือสติปัญญาไม่ดี ซึ่งเรื่องพวกนี้น่าจะอธิบายได้ด้วยเรื่องโรคทางกรรมพันธุ์  &nbsp;  &nbsp;  “แล้วใครคือคนนั้นของเธอ คู่หมั้นของเธอหรือว่าคนอื่น” เสียงเบลล่าเบาจนแทบเป็นเสียงกระซิบ  &nbsp;  เบลล่าหลับสนิทไปแล้วแต่ทิ้งปัญหาให้เธอนอนไม่หลับ...  &nbsp;  &nbsp;  &nbsp;  &nbsp;  &nbsp;  &nbsp;  ท่านแม่เธอเข้าเมืองหลวงมาแล้ว ท่านแม่โอบกอดเบลล่าไว้พร้อมกับปลอบใจ “เบลล่า เรื่องร้ายๆจะผ่านไปในไม่ช้า อย่าคิดมากเลย”  เบลล่าน้ำตาคลอ ดูเหมือนจะทำใจได้มากกว่าช่วงแรกๆ แต่บางครั้งเบลล่าก็สะเทือนใจกับเรื่องนี้มาก  &nbsp;  ซีริลมาพบท่านพ่อของเธออีกครั้งก่อนที่เธอจะเปิดเรียน  เบลล่าไม่คิดจะมาทักทายญาติสนิทคนนี้ เธอหลบอยู่ในห้องอ้างว่าป่วย ซีริลดูจะเข้าใจอะไรง่ายๆ เขายิ้ม “ฝากบอกเบลล่า ขอให้หายป่วยไวๆ”  เขามีของมาฝากเบลล่า ลูกรักผู้ผลิตเกมมักมีโปรแจกของอยู่เรื่อยๆ เรนิสพอคาดได้ว่าเมื่อถึงมือเบลล่า เธอคงจะโดยทิ้งด้วยความรังเกียจ เรื่องท่านพ่อของเบลล่า หากบอกว่าซีริลไม่เกี่ยวข้องคงไม่มีใครเชื่อ  ซีริลไม่ได้แค่มาเยี่ยม ครั้งนี้เขามีเรื่องที่ทำให้เธอต้องคิดหนักอีกแล้ว  กำหนดการแต่งงาน  “เสด็จพ่อรับสั่งว่าอยากให้จัดงานในปีหน้า ท่านดยุคคิดว่าควรจะเป็นช่วงไหนดี จะเป็นฤดูใบไม้ผลิหรือต้นฤดูร้อน”  ท่านพ่อเธอเงียบไป สีหน้าไม่แสดงอารมณ์ว่าดีใจหรือเสียใจ เป็นท่านแม่ที่ดูกระอักกะอ่วน  “เร็วไปไหมเพคะ หม่อมฉันยังอยากอยู่กับท่านพ่อท่านแม่อีกหลายๆปี” เรนิสแย้งขึ้นมา อยู่ดีๆจะมาบอกว่าให้เธอแต่งงานปีหน้า เธอยังรับไม่ได้  แววตาของซีริลดูหม่นลง แต่เขายังมีรอยยิ้มน้อยๆให้เธอ “ไม่หรอกนะ เราหมั้นกันมาหลายปี เกือบ 10 ปีแล้วนะ”  เวลาผ่านไปรวดเร็วจริงๆ เร็วจนน่าใจหาย  “เรื่องนี้ต้องค่อยๆพิจารณา ปีหน้ายังเร็วเกินไป หม่อมฉันคิดว่าปีถัดไปอาจจะเหมาะสมกว่า ทางเราจะได้มีเวลาเตรียมตัว” ท่านพ่อของเธอตอบเรียบๆ  “เสด็จพ่อทรงอยากให้จัดงานในปีหน้ามากกว่า” ซีริลตอบกลับมา น้ำเสียงนุ่มของเขาไม่ได้แสดงความหงุดหงิดแต่อย่างไร  ท่านพ่อของเธอทำหน้าครุ่นคิด “ถ้าอย่างนั้น ฤดูใบไม้ร่วงก็พอจะจัดงานได้ ระยะเวลาในการเตรียมตัวจะได้มากหน่อย อาจจะเป็นช่วงที่คนไม่นิยมจัดงาน แต่ก็ใช่ว่าจะจัดไม่ได้”  ฤดูใบไม้ร่วง คนไม่นิยมจัดงานเนื่องจากอากาศเริ่มเย็นและไม่มีดอกไม้ บรรยากาศไม่แช่มชื่น  “ที่จริงฤดูหนาวก็ได้นะเพคะ ไม่มีใครห้ามสักหน่อยว่าจัดฤดูหนาวไม่ได้” เรนิสพูดขึ้นมา ขอเธอถ่วงเวลาไปอีก 2-3 เดือน จะได้มีเวลาคิดแผนมากขึ้นว่าจะทำยังไงต่อ ยิ่งมีเวลามากยิ่งดี  “ฤดูหนาวของเธอหมายถึงหลังปีใหม่นี้เลยรึเปล่า ไม่คิดว่าเธอจะใจร้อนขนาดนั้น” ซีริลยิ้มให้เธอ แววตาเขามีประกายบางอย่างที่บอกไม่ถูก  ร้ายกาจ ร้ายกาจมาก คำพูดคำจาเอาเข้าตัวเองได้แบบหน้าไม่อาย ชั้นเชิงของซีริลจะเหนือชั้นเกินไปแล้ว  “ย่อมต้องเป็นฤดูหนาวก่อนปีใหม่ช่วงปลายปี หากงานกระชั้นจะเตรียมตัวได้อย่างไร” เรนิสสวนกลับไปด้วยน้ำเสียงเย็นชา  เห็นได้ชัดว่านอกจากเรื่องเงินๆทองๆ ท่านพ่อของเธอต่อรองอะไรสู้ลูกรักผู้ผลิตเกมไม่ได้เลย สีหน้าของท่านพ่อดูแย่ลงเรื่อยๆ  การต่อรองเรื่องเวลาของท่านพ่อกับซีริลตกลงกันที่กลางปี ปลายฤดูร้อนก่อนเข้าฤดูใบไม้ร่วง งานจะจัดในเมืองหลวง  ก่อนที่เขาจะกลับ ซีริลจ้องหน้าเธอครู่ใหญ่ สีหน้าเธออาจจะดูไม่ดีนัก  “เรนิส เธอทำหน้าเหมือนกับ..ช่างเถอะ” เขาตัดบทไปเสียเฉยๆพร้อมกับลูบศีรษะเธอเบาๆ  &nbsp;  &nbsp;  &nbsp;  เรนิสถอนหายใจ เธอเรียกเลขาของเธอมาพบ  “เรือของฉันต่อเสร็จหรือยัง”  “ท่านหญิง เรือสำหรับล่าโจรสลัดสองลำนั้นใช่ไหมขอรับ ใกล้เสร็จแล้วขอรับ น่าจะประมาณเดือนหน้า”  เธอจะแต่งงานกับเขาได้ไหม เธอจะอยู่ร่วมกับเขาได้รึเปล่า เขาไม่เคยทำตัวเลวร้ายกับเธอ เรียกว่าเขาดีกับเธอมากด้วยซ้ำ แต่มันห้ามไม่ได้ที่เธอจะกลัว เขาน่ากลัวเกินไป แผนการซับซ้อน เขาดูวางแผนตลอดเวลา เธอไม่อยากอยู่อย่างขวัญผวาว่าเขาจะหันมาเล่นงานเธอเมื่อไหร่  เธอไม่ได้เกลียดเขา แต่เธอแค่ไม่ไว้ใจ ที่แน่ๆ เธอไม่อยากเป็นแบบพระราชินี ต้องคิด ต้องวางแผนเล่นเกมตลอดเวลา   &nbsp;  &nbsp;  เรนิสนอนเอาศีรษะพาดบนตักท่านแม่ของเธอบนเตียงใหญ่ ท่านแม่ลูบศีรษะและม้วนเส้นผมยาวสลวยของเธอเล่น   “แม่รู้ลูกไม่อยากแต่งงาน ยังมีเวลาอยู่อีกพอสมควร เราค่อยหาทางออกกัน”  ท่านแม่อาจจะปลอบใจเธอ แต่เธอรู้ดี เรื่องนี้เธอต้องหาทางเอง ไม่มีใครช่วยเธอได้  “เจ้าชายอาจจะมีข่าวเรื่องผู้หญิงอยู่บ้าง แต่ถ้าปรับปรุงตัว เขาก็ไม่ได้มีอะไรเลวร้ายนะลูก ไม่แน่บางทีสักวันลูกอาจจะชอบเขาได้”  สำหรับเรื่องผู้หญิงรอบตัวเขาเธอไม่ถือเป็นเรื่องใหญ่ เธอไม่ได้รู้สึกเสียใจกับเรื่องผู้หญิงพวกนั้น นั่นเป็นเพราะเธอไม่เคยรักเขาแบบชู้สาว แต่ที่เธอไม่ชอบคือผู้หญิงพวกนั้นมาหาเรื่องเธอมากกว่า  เรื่องที่ทำให้เธอไม่อยากแต่งงาน อาจจะเป็นเพราะคำถามของเบลล่าที่เธอตอบตัวเองไม่ได้ หรืออาจจะตอบได้แต่ไม่อยากตอบ  &nbsp;  &nbsp;  &nbsp;  เวลายามว่างของเรนิสหมดไปกับการร่างแผนการหากเธอจะหนี ทำอย่างไรไม่ให้ท่านพ่อท่านแม่และตระกูลเดือดร้อน  &nbsp;  เมื่อหาทางออกไม่ได้ เธอต้องการเวลาขบคิด เธอจมอยู่กับความคิดตัวเองเป็นส่วนใหญ่  โรงเรียนเปิดเทอมอีกครั้ง การเรียนเข้มข้นเนื่องจากเป็นเทอมสุดท้าย เธอต้องใช้ความคิดมากขึ้นเช่นกัน แน่นอนไม่ใช่เรื่องเรียนแต่เป็นเรื่องฉากจบของเกมที่จะมาถึงในเวลาไม่ถึง 6 เดือนนี้ และเรื่องงานแต่งที่ไม่รู้จะมีไหมในอีก 1 ปีข้างหน้า  &nbsp;  เรนิสเจอวีราเนสบ้างเวลาไปเรียน ต่างฝ่ายต่างหลบกัน วีราเนสน่าจะกลัวเธอคิดบัญชีไม่ก็อาจจะมีแผนร้ายอะไรใหม่ๆ ส่วนเธอเองขี้เกียจมีเรื่อง แค่นี้ปัญหารุมเร้ามากพอแล้ว  &nbsp;  เธอตัดสินใจหาตัวช่วย ลองปรึกษาเจนนี่ดู “เธอเลิกกับแฟนเก่ามาเฟียยังไง”  เจนนี่นิ่งไปครู่หนึ่ง “ฉันแนะนำเขาให้รู้จักกับนางแบบหุ่นเอ็กซ์คนหนึ่งแล้วจัดฉากให้พวกเขาได้มีโอกาสคบกัน ฉันทำเป็นว่าไปเจอ ร้องไห้บีบน้ำตาหน่อย ตีโพยตีพายว่าเขานอกใจ นายมาเฟียนั่นเลยยอมเลิกแถมให้รถฉันมาคันนึง”  อย่าบอกนะว่ารถคันนั้นได้มาจากการรีดไถ เธอนึกว่ายายแสบซื้อเอง  &nbsp;  หาตัวตายตัวแทน แผนนี้คิดช้าไปไหม มีหญิงสาวสูงศักดิ์คนไหนบ้างที่หน้าตาดี เหมาะสมคู่ควรกับเขามากกว่าเธอ  เรนิสหยิบกระดาษขึ้นมาเขียนรายชื่อ  ในอาณาจักรฟานส์   วีราเนส ไม่ผ่าน ซีริลไม่น่าชอบแนวนี้ ถ้าชอบคงจะตกลงตั้งแต่ตอนมีเรื่องกันแล้ว   จูดิธ ตระกูลลูเธอร์ ไม่น่าจะไหว ความสวยยังไม่พอ ตระกูลลูเธอร์สู้ตระกูลเทรลิสไม่ได้  เฌอร์ ไม่ผ่าน ตระกูลของเฌอร์อำนาจและเงินไม่พอ   ลูกสาวตระกูลขุนนางอีกหลายคน รวมๆแล้วไม่มีใครมีครอบครัวมีบารมีและเงินเท่าตระกูลเธอ ยกเว้นสาวๆตระกูลบาร์ตัน แต่ไม่ได้อีก เป็นพระญาติสนิท  ต่างอาณาจักรมีใครได้อีก แอริล...คุณสมบัติเหมาะสมคู่ควร แต่นิสัยทอมบอยอันธพาลไม่เลือก แถมไม่มีพลังเวทย์  อเดลลีน แห่งอีสเทร่า ได้ยินแอริลบอกว่าพี่สาวนางสวยหยาดเยิ้ม หน้าอกใหญ่ พลังเวทย์สูงส่ง พ่วงด้วยความร้ายกาจ แต่แก่กว่าซีริลหลายปี แถมนางประกาศว่านางจะไม่แต่งงาน ยกเว้นฝ่ายชายจะตัดนิ้วก้อยสองข้างส่งให้นางเป็นของหมั้น...และหากหมั้นกับนางแล้วชายตามองสตรีคนไหน นางจะทำการตัดตอนชายคนนั้นเสีย หลังจากนั้นมาไม่เคยมีชายหนุ่มขวัญกล้าคนไหนทาบทามนางอีก   เป็นผู้หญิงที่น่ากลัวมาก ไม่ต้องสงสัยเลยว่าทำไมเอานังแอริลนิสัยเสียอยู่หมัด หรือเธอควรใช้วิธีนี้ขู่ซีริล เผื่อเขาจะเห็นว่าเธอป่าเถื่อนจะได้ถอนหมั้นไปเสีย  แต่เธอหรือจะกล้าขู่เขา คราวที่แล้วโกรธจนเสียสติ ไม่รู้เธอรีดไถเงินเขาไปได้อย่างไร คิดแล้วยังขนลุกอยู่เลย ดีที่เขาจ่ายมาง่ายๆและไม่หาเรื่องเธอที่กล้าดีเดือดรีดไถเขา  &nbsp;  การหาตัวตายตัวแทนช่างยากเย็น เธอปรึกษาแก๊งเพื่อนสาวว่าพอจะจัดหาหญิงสาวคนไหนให้ซีริลตกหลุมรักได้บ้าง  “เขาชอบแบบไหนล่ะ เธอน่าจะรู้ดีนี่” เจนนี่ถามเหยียดๆ  ซีริลชอบแบบไหน น่าจะแบบเจนนี่ แต่เป็นเจนนี่ในเกมนะ ไม่ใช่เจนนี่ตรงหน้าเธอ  “อืม น่าจะแบบใสซื่อหน่อยต้องไม่เจ้าเล่ห์ มองโลกแง่บวก ไม่ร้ายกาจ เข้าใจเขาบ้าง เวลาเขาคิดอะไรตามเขาทันบ้างแต่อย่ามากเกินไป” ตามเกม ต้องนางเอกแอ๊บแบ๊ว ถ้าตอบคำถามถูกใจก็เข้าวินง่ายๆ รู้ทันบ้างแต่อย่ารู้ทันเยอะเกิน ฉลาดเกินไปเจ้าชายไม่ชอบอีก เห็นไหมว่าเขาเรื่องเยอะ  เจนนี่มองเธอแล้วส่ายหน้าไม่มีคำพูดอะไรอีก สีหน้าหมดหวัง  เบลล่าจ้องหน้าเธอ “แย่จริง เธอคงหาใครมาแทนไม่ได้แล้วล่ะ”  นั่นสิ ในอาณาจักรนี้จะหาใครเข้าสเป็คเขาได้ในเมื่อเจนนี่เป็นแบบนี้ไปแล้ว...  &nbsp;  แผน A ดูท่าจะล่ม  ช่วงนี้เธอคงต้องเข้าวิหารบ่อยๆ สวดมนต์ให้มีหญิงงามหยาดเยิ้มเปี่ยมความสามารถมาล่อลวงให้ซีริลหลงใหลจนอยากถอนหมั้น&nbsp; ถึงแม้ว่ามันจะเกิดขึ้นได้ยากเย็นก็ตาม  ไม่เป็นไร หากไม่สำเร็จ แผน B แผน C ยังมี  &nbsp;  &nbsp;  &nbsp;  &nbsp;  &nbsp;  เธอหลบหน้านายปีศาจ หลังเรียนเสร็จเธอพยายามปลีกตัว พูดคุยกับเขาเท่าที่จำเป็น  เรื่องของเธอยังจัดการไม่เรียบร้อย เธอไม่อยากดึงเขาเข้ามาพัวพันให้มันยุ่งยากเข้าไปอีก ยิ่งเขาอยู่ใกล้ ยิ่งทำให้เธอหวั่นไหว  เหมือนเขาจะรู้ว่าเธอหลบหน้า  วันหนึ่งหลังเลิกเรียน เธอหลบอยู่ที่ห้องพัก  มีเทเลพอร์ทเข้ามา อย่าบอกนะว่านายปีศาจบุกมาตามถึงห้องเธอ จะมากไปแล้ว ห้องนอนเธอไม่ใช่ห้องน้ำสาธารณะ เข้าๆออกๆได้ตามใจ  &nbsp;  เรนิสจ้องมองกลุ่มเวทย์สีดำที่ม้วนเป็นก้อนเล็กๆ เทเลพอร์ทรอบนี้ดูประหลาด  ทันทีที่เวทย์จางลง สิ่งที่เห็นไม่ใช่นายปีศาจแต่เป็นลูกแมวสีขาว เธอก้มลงอุ้มมันขึ้นมา ขนสีขาวฟูฟ่องของมันนุ่มมือยามสัมผัส  มันคาบจดหมายมาฉบับหนึ่ง ศีรษะมันไซ้กับหน้าอกเธอราวกับจะประจบ พอเธอยื่นมือไปรับจดหมายปรากฏว่ามันบิดหน้าออก   มันไม่ยอมให้จดหมายเธอ มันกระโดดลงจากอ้อมแขนเธอแล้ววิ่งหลบ  ความพยายามในการยื้อแย่งจดหมายกับเจ้าลิทเทิ้ลคิตตี้ไม่เป็นผล มันวิ่งหลบไปเรื่อยๆ  คาดว่าผ่านไปอีกเป็นชั่วโมงเธอก็อาจจะยังไม่ได้จดหมาย  นี่ ไม่ใช่ว่าเจ้านายของเจ้าลูกแมวให้มันมาส่งจดหมายให้เธอหรือไง หรือว่าเขาใช้ให้มันมาเล่นไล่จับกับเธอ  เธอนั่งลงบนโซฟาแล้วรอดูว่ามันจะทำอะไร มันกระโดดขึ้นมาข้างๆ เขาเท้าหน้าของมันเขี่ยแขนเธอแล้วทำท่าขอ  อย่าบอกนะว่าเจ้านายของมันสอนสั่งมา รู้จักอ้อน รู้จักขอด้วย  ว่าแต่มันขออะไร  “เหมียว” มันเขี่ยแขนเธอแล้วยื่นขาหน้ามาขออีกครั้ง เหมือนหมาแมวเวลาขออาหาร  หรือว่ามันจะขออาหาร  สัตว์เวทย์ไม่ต้องกินอาหารไม่ใช่หรือ มันถูกเลี้ยงด้วยพลังเวทย์ของเจ้าของ  ไม่ลองไม่รู้  เรนิสเรียกเจ้าหนูแฮมสเตอร์สีดำหน้าโง่ของเธอออกมา  ทันทีที่เจ้าหนูหน้าโง่นั่นออกมา เจ้าแมวขนฟูวางจดหมายไว้แล้วเขมือบเจ้าหนูโง่นั่นหมดภายในคำเดียว  ตกลงผู้ผลิตเกมให้สัตว์เวทย์เธอมาเพื่อเป็นอาหารแมวใช่ไหมเนี่ย  เรนิสไม่รู้จะหัวเราะหรือร้องไห้ดี  &nbsp;  จดหมายของนายปีศาจไม่มีอะไรคุ้มค่ากับชีวิตหนูแฮมสเตอร์ของเธอแม้แต่น้อย  มันเขียนมาแค่ว่า “มีเรื่องอยากให้ช่วย” เขานัดพบเธอที่สระน้ำในสวน ตรงที่เขาเคยเป่าขลุ่ยให้เธอฟังตอนเธอเมานั่นแหละ  มันอยู่ตรงไหน...เธอต้องใช้เวลาคิดอยู่ครู่หนึ่ง วันนั้นเธอสติไม่ค่อยดีเท่าไหร่  แล้วนี่เธอควรไปตามนัดไหม คราวที่แล้วที่เขานัดเธอกลางดึกเมื่อตอนปี 1 เขาอัดเธอด้วยธาตุมืด ต้นไม้เฉา สวนดอกไม้พังเป็นแถบๆ หากอาจารย์ทั้งหลายไม่มาเธออาจจะย่ำแย่หรือตายไปแล้ว คราวนี้เขาจะนัดเธอมาทำอะไร แล้วเขาจะให้เธอช่วยเรื่องอะไร  &nbsp;  ซิลบาสเตียนรออยู่ใต้ต้นไม้ต้นเดิม ที่เขาเคยเป่าขลุ่ยให้เธอฟัง  “ฉันคิดว่าเธอจะไม่มาเสียแล้ว” เขาทักขึ้นมา  &nbsp;  “นายมีเรื่องให้ฉันช่วย ฉันต้องช่วยนายอยู่แล้ว ก็เราเป็นเพื่อนสนิทกัน” เขาช่วยเธอตั้งมากมาย หากสิ่งที่เขาขอให้เธอทำไม่อันตรายเกินไป เธอยินดีช่วยอยู่แล้ว  &nbsp;  นายปีศาจมีบรรยากาศไม่ปกติเท่าไหร่ รอยยิ้มมุมปากผุดขึ้นมา รอยยิ้มโมนาลิซ่านั่นอีกแล้ว นายนี่สวยเกินไปแล้วนะ ยิ้มของเขาบางทีทำให้เธอหวั่นไหว  หรือว่าเธอจะเป็นเลสเบี้ยน...เห็นหญิงงามแล้วใจสั่น  “เราเป็นเพื่อนสนิทกันงั้นหรือ” เขาถามเธอ รอยยิ้มเขาดูลึกลับบอกไม่ถูก  หรือว่าเขาคิดว่าเธอไม่ใช่เพื่อน แล้วเป็นอะไร อย่าบอกนะว่าเป็นศัตรู หรือว่าเป็นอย่างอื่น หรือว่าเขาจะเรียกเธอมาท้าประลองแบบครั้งก่อนอีกแล้ว  นี่คือเขาอยากต่อสู้จนลงแดงเลยนัดเธอมา สิ่งที่ให้ช่วยคือเป็นคู่ซ้อมรึเปล่า?  &nbsp;  ความคิดเธอเริ่มจะสับสนตีกันไปหมด เรนิสรู้สึกว่าร่างของเธอลอยไป หลังเธอชิดกับต้นไม้ต้นนั้นได้อย่างไรไม่รู้ นายปีศาจยืนหันหน้าเข้าหาเธอพร้อมรอยยิ้มแปลกๆ  เวทย์ธาตุมืดของนายปีศาจ เขาจะโจมตีเธอรึเปล่า เขากำลังจะทำอะไร  &nbsp;  “เธอพูดอีกทีสิ เราเป็นเพื่อนสนิทกันรึเปล่า” เขายื่นหน้าเข้ามาใกล้เธอ  “เราเป็นเพื่อนสนิทกัน” เขาถามเรื่องนี้ซ้ำทำไม อย่าบอกนะว่าเขาจะคิดบัญชีเรื่องเดิมๆ  &nbsp;  “งั้นหรือ” รอยยิ้มเขาดูลึกลับกว่าเดิม ดวงตาของเขามีประกายบางอย่างที่อ่านไม่ออก เขายื่นหน้าเข้ามาใกล้เธอเพิ่มขึ้นอีกจนปลายจมูกชนกัน  ใกล้เกินไปแล้วไหม เธอรู้สึกถึงลมหายใจอุ่นๆของเขา ใกล้เกินไปจริงๆ  “พูดอีกทีซิ ว่าเราเป็นอะไรกัน”  “เรา...เป็นเพื่อนกัน” เสียงของเธอดูไม่มั่นใจเหมือนทุกครั้ง  &nbsp;  ครั้งนี้บรรยากาศไม่เหมือนการท้าประลองหรือว่าการคิดหนี้แค้น มันดูชวนหวั่นไหวอย่างบอกไม่ถูก  เธอกับเขาเป็นเพื่อนกันจริงรึเปล่า เธอไม่มั่นใจเหมือนกัน   แต่มันเป็นมากกว่านั้นไม่ได้ ไม่ว่าเธอจะคิดอย่างไรกับเขา ตอนนี้เขาเป็นน้องชายของคู่หมั้น เธอถอนหมั้นเองไม่ได้อยู่แล้ว ตราบใดที่ซีริลไม่ถอนหมั้น ความสัมพันธ์ย่อมเป็นได้แค่เพื่อน สามัญสำนึกเธอมีอยู่บ้าง หากมากกว่านั้นแล้วเรื่องนี้มีใครรู้ นั่นถือเป็นเรื่องเสื่อมเสียเรื่องใหญ่เลยทีเดียว  &nbsp;  คำพูดของเจนนี่ที่บอกว่าเธอแกล้งโง่  ไม่ว่าจะคำถามของเบลล่า “แล้วใครคือคนนั้นของเธอ คู่หมั้นของเธอหรือว่าคนอื่น”  หรือว่าคำถามของซีริล “ถ้าต้องเลือกระหว่างความถูกต้องกับความถูกใจ เธอเลือกอะไร”  เธอตอบไม่ได้แม้แต่คำถามเดียว หรือความจริงคือเธอไม่อยากตอบมากกว่า  &nbsp;  ความคิดที่สับสนของเธอหยุดลงเมื่อมือข้างหนึ่งของเขาเชยคางเธอขึ้นมา เธอจ้องมองในดวงตาของเขาเหมือนมีบางอย่างทำให้เธอไม่ขยับตัว หัวใจเธอเริ่มเต้นไม่เป็นจังหวะ  &nbsp;  ริมฝีปากเย็นๆของเขาทาบลงบนริมฝีปากของเธอ สัมผัสนั้นทั้งเริ่มจากแผ่วเบามาแนบแน่นแต่ไม่ได้รุกล้ำ เขาขบเม้มริมฝีปากล่างเขาเธอเบาๆก่อนที่เขาจะถอนริมฝีปากออกมา  เขาจูบเธอ เรนิสกระพริบตาถี่ๆหลายครั้ง เธอเหมือนตกอยู่ในภวังค์  “เราเป็นเพื่อนสนิทกันรึเปล่า” เสียงเขาถามเธออีกครั้ง   เธอกับเขาเป็นเพื่อนสนิทกันรึเปล่า ความสัมพันธ์เป็นแบบไหน เพื่อนสนิทจูบกันได้ไหม เรื่องนี้ไม่น่าจะถูกต้อง  &nbsp;  “เธอไม่แน่ใจงั้นหรือ” เขาถามเธออีกครั้ง  ริมฝีปากของเขาประกบเข้ากับริมฝีปากเธออีกครั้ง ครั้งนี้ริมฝีปากเขาอุ่นและสัมผัสอ่อนนุ่มเริ่มรุกล้ำเข้ามาในโพรงปากของเธอ เป็นความหวานและละมุนอย่างบอกไม่ถูก ความรู้สึกนั้นเหมือนจะเนิ่นนานไร้ที่สิ้นสุด หัวใจเธอเต้นเร็วและแรง  เขาถอนริมฝีปากมาแล้วถามเธออีกครั้ง  “ตกลงเธอตอบได้หรือยัง เราเป็นเพื่อนสนิทกันรึเปล่า”  ดวงตาเขาจ้องมองมา แววตาเขาดูลึกล้ำไม่มีที่สิ้นสุด เธอเหมือนไม่เป็นตัวของตัวเอง ริมฝีปากเธอเผยอออกเหมือนเธออยากจะพูด แต่ไม่มีเสียงเล็ดลอดออกมา   “เธอตอบไม่ได้งั้นหรือ ทำไมเป็นอย่างนั้นล่ะ คำถามนี้ไม่ได้ยากเลยสักนิดนึง” น้ำเสียงเขาดูยั่วเย้าอย่างบอกไม่ถูก  นี่คือการสะกดจิตหรือเปล่า  มือของเธอเอื้อมมาแตะริมฝีปาก  “ถ้าเธอตอบไม่ได้ อย่างนั้น..” มือเขาเอื้อมมาจับมือของเธอข้างที่แตะริมฝีปากให้ขยับออก เขาจูบเธออีกครั้งหนึ่ง ครั้งนี้รุกล้ำและรุนแรงกว่าเดิม ริมฝีปากของเขาทั้งขบเม้มทั้งดูดกลืนตามด้วยลิ้นของเขาที่เกี่ยวกระกวัดในโพรงปากของเธอ จนลมหายใจเธอเริ่มติดขัดเหมือนจะหายใจไม่ออก ทั้งหวาบหวานทั้งเร้าร้อน  เขาถอยออกมามองหน้าเธออีกครั้งพร้อมรอยยิ้มมุมปาก  “คราวนี้ตอบได้รึยัง”  “นายปล่อยฉันไปก่อนได้ไหม” เสียงเธอดูเบาหวิวและสั่นจนเธอแทบจำเสียงตัวเองไม่ได้  “ฉันไม่ได้จับเธอไว้สักหน่อย เธอไม่ไปเอง” เขาตอบกลับมาพร้อมรอยยิ้ม  เรนิสมองไปที่เขา ใช่ เขาไม่ได้จับเธอไว้ ไม่มีเวทย์พันธนาการใดๆ มือเขาไม่ได้สัมผัสหรือยึดเธอไว้ ตอนนี้เขาไขว้มือของเขาไว้ด้านหลัง ไม่มีอะไรยึดตัวเธอไว้เลยแต่เธอไม่ไปไหนเอง...  แถมแขนของเธอไม่ใช่หรือไงที่โอบไปรอบคอเขา...แขนเธอทั้ง 2ข้างมันไปอยู่ตรงนั้นตั้งแต่เมื่อไหร่ไม่รู้ด้วยซ้ำ  พลาด...แล้ว   เธอต่างหากที่เป็นคนไม่ขยับไปไหนเอง...แล้วเธอไม่ใช่หรือที่ตอบสนองเขาเอง เธอต่างหากที่โอบรอบคอเขาด้วยซ้ำ ไม่ใช่เขาโอบเธอ  &nbsp;  &nbsp;  ใบหน้าเธอร้อนฉ่าขึ้นมาอีกครั้ง เธอดึงแขนของเธอกลับมา ตอนนี้รู้สึกว่ามือไม้ของเธอไม่รู้จะวางไว้ตรงไหนดี  “ตกลงเราเป็นเพื่อนกันรึเปล่า” รอยยิ้มกับดวงตาเขาเหมือนมีมนตร์สะกด  เรนิสส่ายศีรษะเบาๆ ตอนนี้เธอรู้สึกตัวแล้วว่าเธอทำอะไรลงไป เธอทำเรื่องแบบนั้นไปได้อย่างไร  เรนิสยกมือขึ้นมาสัมผัสแก้มของตัวเอง ตอนนี้ทั้งใบหน้าเธอร้อนไปหมด เธอตัดสินใจแล้วเธอควรหนีไปตั้งหลักก่อน  เรนิสเบี่ยงตัวออกด้านขวาแล้วออกตัววิ่งทันที เธอเหมือนยังได้ยินเสียงนายปีศาจร้ายกาจนั่นหัวเราะไล่หลังเธอ  &nbsp;    &nbsp;    &nbsp;  จอมมารมองไล่หลังยายแมวบ้าไป วิธีที่หญิงงามร้ายกาจแนะนำไว้เหมือนจะได้ผล เขาหัวเราะเบาๆ หญิงงามร้ายกาจไม่ได้ย่ำแย่ไปเสียหมด อย่างน้อยดูจะเข้าใจผู้หญิง  &nbsp;  ดวงตาเขามีแววเย็นเยียบผุดขึ้นมา  เวทย์ธาตุมืดจากเขาพุ่งไปที่ด้านหลังโดยที่เขาไม่หันไปมอง พอเขาหันหลังเดินไปที่จุดนั้น มีหยดเลือดใหม่ๆอยู่  มีคนแอบตามเขาหรือไม่ก็ยายแมวบ้า ฝีมือดีไม่น้อย หลบได้ทันและหนีไปแล้ว  ลูกแมวสัตว์เวทย์ของเขาคาบจดหมายมาส่งให้ เขารับมาอ่าน สีหน้าเคร่งเครียดขึ้น คืนนี้เขามีเรื่องต้องทำ  _____________________________  &nbsp;  &nbsp;  เรนิสกลับมาถึงห้องพักได้อย่างไรเธอก็ไม่รู้เหมือนกัน เธอกระโจนไปที่เตียงแล้วทุบหมอนซ้ำๆราวกับหมอนเป็นนายปีศาจเสียเอง  ธาตุมืดมนตร์ดำของนายปีศาจช่างล่อลวง ล่อลวงชัดๆ นายปีศาจร้ายกาจนั่นมีเสน่ห์เกินไปแล้ว  &nbsp;  เขาเคยบอกว่าเขาไม่ได้จับเจ้าหญิงหรือหญิงงามอะไรไว้ทั้งนั้น พวกนั้นไล่ไม่ไปเอง  เป็นเพราะเขาชัดๆเลย เขาล่อลวงดึงดูดผู้คนให้ลุ่มหลงขนาดนี้ หญิงงามที่ถูกจับไว้พวกนั้นจะหนีไปไหนได้ อ้อ ไม่ใช่สิ พวกเธอไม่ได้ถูกจับไว้ ต้องบอกว่าหญิงงามพวกนั้นถูกเขาดึงดูดให้ลุ่มหลงทำให้ไม่อยากไปไหนถึงจะถูก เหมือนเธอไง แค่มองตาเขาเธอก็ไม่อยากขยับตัวแล้ว   หากตอนนี้เธอเป็นหญิงงามพวกนั้น เธอคงไล่ผู้กล้ากลับบ้านแล้วบอกว่าไม่ต้องมาช่วยเธอหรอก ขอเธออยู่ที่นี่ต่อไปดีกว่า  แถมจูบนั่น ใบหน้าของเธอร้อนฉ่าขึ้นมาอีกครั้งเมื่อคิดถึงเหตุการณ์นั้น แล้วแขนเธอไม่ใช่หรือไงที่โอบรอบคอเขาอย่างหน้าไม่อาย  &nbsp;  เธอกับเขาทำอะไรลงไป ความสัมพันธ์มันไม่ควรมาถึงขั้นนี้ใช่ไหม จะมองมุมไหนก็เป็นเรื่องไม่ถูกต้อง เรนิสฟุบหน้าลงกับหมอน ปัญหาเดิมแก้ไม่ได้ เธอสร้างปัญหาใหม่เข้ามาอีกแล้ว  &nbsp;  “ฉันไม่ได้จับเธอไว้สักหน่อย เธอไม่ไปเอง” เสียงของเขายังก้องอยู่ในหัวเธออยู่เลย...   &nbsp;  &nbsp;  &nbsp;  &nbsp;  Writer’s note: บทนี้ยาวมาก ขี้เกียจแบ่งครึ่งเดี๋ยวคนจะโวยว่าค้างคาวบิน  มาม่าน้ำเชื่อม เสิร์ฟไปแล้ว กินกันลงไหมเนี่ย  กระดานสกอร์  แอริล 1  จอมมาร 3  ซีริล 0   เด็กแว่นไม่มีชื่อ 0  อ้าว...เรนิสโวยมาว่าเธอไม่ใช่แป้นบาส อย่ามาคิดสกอร์แบบนี้ เธอเสียหาย  ถ้าไม่คิดคะแนนแบบนี้จะรู้ได้ยังไงว่าใครนำ   อืม ลูกรักผู้ผลิตเกมตามหลังไกลมาก อ๊ะๆๆ อย่าแช่งหรือลอบสังหารลูกรักผู้ผลิตเกมนะคะ FC จอมมารขอเบาๆมือกันหน่อยค่ะ  เดี๋ยวนิยายไปต่อไม่ได้ เพราะว่าเป็นนิยายรักสามเส้า ต้องมี 3 ฝ่าย ต้องมีโจโฉ เล่าปี่ ซุนกวน อ้าวไม่ใช่หรือ งั้นสุมาอี้ ขงเบ้ง จิวยี่   อ้อ ยังไม่ถูก  &nbsp;  ลูปนี้ต้องมีส่วนประกอบ จอมมาร-เรนิส-ซีริล ถึงจะเป็นนิยายรักดราม่าแบบสามเส้าได้ ไม่อย่างนั้นเรื่องไม่เดินนะคะ องค์ประกอบไม่ครบค่ะ  ส่วนแอริลกับเจนนี่ ช่างพวกนางเหอะ   

 </div> 
