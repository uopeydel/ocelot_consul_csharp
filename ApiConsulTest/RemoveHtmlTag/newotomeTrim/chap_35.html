 <div style="word-wrap: normal;width:90%;">
			
				
  เสด็จแม่ประชวรมาตั้งแต่เมื่อวานแล้ว ผู้เยียวยาแจ้งว่าเป็นปอดบวม เขาแวะไปเยี่ยมมาสองครั้ง พระอาการโดยทั่วไปดูดี  รอยยิ้มของพระนางดูอ่อนหวาน สัมผัสยามลูบศีรษะเขาดูอ่อนโยน แต่เหมือนมีกำแพงบางอย่างที่เขามองไม่เห็นกั้นอยู่  เขายิ้มให้กับตัวเอง เขาโตขนาดนี้แล้วและไม่ใช่น้องชายลูกแหง่ ความรักจากแม่สำหรับเขาไม่จำเป็นแล้ว  &nbsp;  เขานั่งทำงานในห้อง จนกระทั่งเขาคิดว่าจะเข้านอน คนสนิทของเขาแจ้งว่ามีคนต้องการพบเขาด่วน  เขามีแขกที่ไม่ได้รับเชิญ  &nbsp;  อเล็กซิสออกจากโรงเรียนมาและต้องการพบเขาช่วงกลางคืน นายนั่นมีธุระอะไรสำคัญถึงได้รีบร้อนมา เรื่องด่วนคืออะไร  ชายหนุ่มที่เข้ามายังดูดีเหมือนทุกที วันนี้เขาอารมณ์ดีเป็นพิเศษ เหมือนกับว่าเขาถือไพ่สำคัญในมือ ซีริลก้มไปมองที่แขน อเล็กซิสมีแผลที่แขน เลือดซึมออกจากผ้าพันแผลเล็กน้อยเห็นได้ชัดว่าเป็นแผลใหม่ แต่เจ้าตัวดูจะไม่เดือดร้อนจากแผลนี้นัก  “มีธุระอะไรถึงมาตอนนี้” เขามีรอยยิ้มน้อยๆให้ แต่อารมณ์ข้างในเริ่มหงุดหงิด เวลาอย่างนี้ไม่ใช่เวลาที่เขาอยากจะรับแขก  อเล็กซิสส่งยิ้มยียวนมาให้เขา  “ของชิ้นนี้สำหรับกระหม่อมไม่มีค่าอะไร แต่น่าจะมีค่าสำหรับฝ่าบาทมากกว่า” ถึงแม้จะใช้ราชาศัพท์แต่น้ำเสียงนายนั่นปราศจากความเคารพเขา  “อะไร” เขาถามกลับ  อเล็กซิสยื่นกระดาษแข็งแผ่นหนึ่งมาให้   เขาจ้องมองมัน...นี่มัน... อเล็กซิสมีของอย่างนี้ได้ยังไง  “หยิบติดมือมา ได้มาจากคนอื่น”  “หึ นายขโมยมาอย่างนั้นหรือ จากใคร เจนนี่หรือว่าเบลล่า”  “ใช่ เอามาจากกระเป๋าของเจนนี่”  “นายต้องการอะไร”  “กระหม่อมต้องการบรรดาศักดิ์” อเล็กซิสจ้องตาเขา “แลกกับกระดาษแผ่นนี้แล้วก็ข่าวบางอย่างเกี่ยวกับพระคู่หมั้น”  เรนิส...งั้นหรือ?  “มีอะไรเกี่ยวกับเรนิส”  “ข้อเสนอของกระหม่อม ฝ่าบาททรงยินดีแลกเปลี่ยนไหมล่ะ” นายนี่ชักกำเริบ แต่เอาเถอะ เรื่องนี้ไม่ได้ทำยาก   “ได้ มีบารอนคนหนึ่ง ไม่ได้ร่ำรวยมากมายแต่จัดว่าฐานะดี มีลูกชายอายุมากกว่านายหลายปีแล้วก็มีลูกสาวอีกคน อายุมากกว่านายเช่นกัน ลูกทั้งสองคนไม่ได้เรื่องเท่าไหร่ เขาอาจจะอยากได้คนมาช่วยสร้างชื่อให้ตระกูล ฉันจะให้เขารับนายเป็นลูกบุญธรรม แต่นายอาจจะไม่ใช่ผู้สืบทอดตระกูลเพราะเขามีผู้สืบทอดแล้วถึง 2 คน”  “นั่นไม่ใช่ปัญหา”  “งั้นฉันจะจัดการให้ อเล็กซิส”  “กระหม่อมจะรอฟังข่าวดี”  “แล้วข่าวที่ว่า...”  “อ้อ กระหม่อมไม่แน่ใจว่าเจ้าชายจะอยากฟังหรือเปล่า”  “ว่ามา” เขาพูดเรียบๆ  อเล็กซิสหัวเราะ น้ำเสียงเขามีรอยเย้ยหยัน “ท่านหญิงเรนิสกับเจ้าชายซิลบาสเตียน พวกเขาสนิทสนมกันมากและน่าจะมีความสัมพันธ์มากกว่าเพื่อน”  เขาขมวดคิ้วก่อนจะพูดอย่างเย็นชา รอยยิ้มของเขาหายไปจากใบหน้า   “นายพูดจาเหลวไหล” แค่หมากตัวหนึ่ง เขาไม่จำเป็นต้องรักษามารยาทมากก็ได้  “เหลวไหลงั้นหรือ” อเล็กซิสหัวเราะในคอ “เจ้าชายทรงรู้ไหมว่าวันนี้พวกเขาจุมพิตกันใต้แสงจันทร์อย่างดูดดื่ม บรรยากาศช่างเป็นใจ ไม่รู้ว่าคืนนี้ทั้งคู่จะไปจบกันที่ไหน”  เขารู้สึกชาจากศีรษะลงไปถึงปลายเท้า...เป็นไปไม่ได้  “เจ้าชายไม่คิดจะใช้กระดาษแผ่นนั้นไปตรวจสอบดูล่ะ ว่าคืนนี้พวกเขาอยู่ด้วยกันรึเปล่า ไม่อย่างนั้นหากอีกหน่อยหากทรงอภิเษกกับเธอไป ไม่แน่อาจจะมีเหตุการณ์คบชู้ก็ได้”  อเล็กซิสหัวเราะเสียงดังลุกขึ้นแล้วจากไป  เขายังคงนั่งนิ่งอยู่ที่เดิม ความรู้สึกเหมือนถูกสาปให้เป็นหิน เป็นครั้งแรกที่เขาทำอะไรไม่ถูกอย่างแท้จริง  ตอนที่เขาถูกพบว่าอยู่กับวีราเนส เขายังไม่รู้สึกแบบนี้เลย  เขาหยิบกระดาษในมือก่อนเพ่งมอง บัตรเชิญเข้าห้อง ไม่ระบุวันและเวลา แปลว่าจะเข้าไปเมื่อไหร่ก็ได้งั้นหรือ  นอกจากเจนนี่แล้ว เรนิสเอาบัตรเชิญให้ใครอีกบ้าง  หรือเรนิสจะมอบให้ซิลบาสเตียน  เสียงของอเล็กซิสยังดังก้องในหัว “พวกเขาจุมพิตกันใต้แสงจันทร์อย่างดูดดื่ม” “ไม่รู้ว่าคืนนี้ทั้งคู่จะไปจบกันที่ไหน” “คืนนี้พวกเขาอยู่ด้วยกันรึเปล่า”  และสุดท้ายคำว่า “คบชู้”  นายนั่นไม่น่าจะกล้าแต่งเรื่องมาโกหกเขา  &nbsp;  &nbsp;  ซีริลไม่ค่อยเข้าใจตัวเองนัก เขาเคยคิดว่าเลดี้เบ็ธช่างเหลวไหล เวลาเสด็จพ่อมีข่าวว่ามีคนโปรดคนใหม่ เลดี้เบ็ธจะบุกไปอาละวาดเหมือนหญิงบ้าขาดสติ  เขาเริ่มเข้าใจความรู้สึกนั้นแล้ว มันทั้งหงุดหงิดทั้งร้อนรุ่มไปหมด  ตอนนี้เขาอยู่บนรถม้า กำลังจะไปที่โรงเรียน มันวิ่งไปได้ครึ่งทางแล้ว เหลืออีกไม่ถึงชั่วโมงก็จะถึง  เขากำลังทำอะไรอยู่ เขาควรไปดูให้เห็นกับตาไหม หรือว่าควรจะหันหลังกลับ  ความอยากรู้กับความกลัวตีกันยุ่งไปหมด ไม่เคยมีครั้งไหนที่การตัดสินใจของเขาลังเลและไม่เฉียบคมเหมือนครั้งนี้  หากไม่ไปดู ความสงสัยครั้งนี้ไม่ค้างคาหรือ  จะเป็นการปรักปรำคนทั้งคู่ไหม แล้วเขาต้องหวาดระแวงไปตลอดรึเปล่าหากไม่ไปดู  ซีริลถอนหายใจ เขาตัดสินใจได้แล้ว เขาจะแจ้งทางโรงเรียนว่ามีเรื่องต้องพบซิลบาสเตียนด่วน เสด็จแม่ประชวร หากซิลบาสเตียนอยู่ที่ห้องก็จบ   แต่หากไม่อยู่ล่ะ...เขาจะทำอย่างไรต่อไป  ไม่...มันไม่ควรจะเป็นอย่างนั้น   &nbsp;  เขามาถึงตอนกลางดึก เขาติดต่อไปที่อาจารย์ผู้ดูแลว่าเขามีเรื่องต้องพบซิลบาสเตียนด่วน เขาเคยรู้ว่าหากเป็นคนในครอบครัว ถ้ามีกรณีฉุกเฉินสามารถเข้าพบนักเรียนได้ ทางโรงเรียนจะมอบบัตรผ่านประตูห้องให้เป็นกรณีพิเศษ ส่วนผู้ติดตามของเขารออยู่ด้านหน้าโรงเรียน ทางโรงเรียนอนุญาตให้เขาเข้าไปได้คนเดียว  ตัวอย่างที่ทำบ่อยๆ ก็เจ้าชายอองตัวร์นั่นไง เขามาเยี่ยมน้องสาวเขาแทบจะเดือนเว้นเดือน  &nbsp;  ห้องของซิลบาสเตียนมืดและเงียบสนิท น้องชายเขาไม่ให้ผู้ติดตามอยู่ร่วมห้องและเขาพักอยู่คนเดียว เขาเดินผ่านห้องรับแขกตรงไปที่ห้องนอน  หากน้องชายลูกแหง่อยู่ในห้อง เขาจะได้กลับ  ซีริลเปิดเข้าไปในห้องนอน ภายในความมืดนั้น น้องชายของเขาไม่ได้อยู่ที่เดียง ตอนนี้เขาเริ่มไม่สบายใจแล้ว เขาเร่งฝีเท้าพร้อมกับกระชากประตูห้องทำงาน ไม่มีใครอยู่อีกเช่นกัน  น้องชายของเขาอยู่ที่ไหน  ซีริลใช้เวทย์ไฟจุดขึ้นเพื่อให้ความสว่าง ห้องทำงานของน้องชายลูกแหง่ว่างเปล่า ไม่ใช่แค่ไม่มีคน บนชั้นวางหนังสือไม่มีหนังสือแม้แต่เล่มเดียว บนโต๊ะทำงานว่างเปล่าเช่นกัน ไม่มีจดหมาย มีแต่ปึกกระดาษเปล่าสำหรับเอาไว้เขียนจดหมาย กับปากกาเวทย์ในกล่องใส่ปากกาไม่กี่แท่ง  เรียกว่าเป็นห้องว่างๆ ไม่มีอะไรเลย  สายตาเขากวาดมองบนโต๊ะทำงาน มีตุ๊กตาคริสตัลทับกระดาษหน้าตาประหลาดวางไว้ทับกระดาษแผ่นเล็กๆแผ่นหนึ่ง เนื่องจากบนโต๊ะขนาดใหญ่ค่อนข้างว่างทำให้ของที่เห็นสะดุดตา  เขาเอื้อมมือไปหยิบกระดาษแผ่นนั้นขึ้นมา เป็นภาพวาดด้วยเส้นดินสอ ไม่ลงสีรูปภาพปีศาจหน้าตาประหลาด ข้างใต้เขียนว่า “นายปีศาจโง่”  เขาคงจะนึกขำกับภาพวาดหน้าตาตลกนั้นหากลายมือข้างใต้ไม่ใช่ลายมือของเธอ..เรนิส  ไฟลุกขึ้นมาในมือ กระดาษแผ่นนั้นไหม้ในพริบตา เขารู้สึกตัวเองขึ้นมา เขาควบคุมเวทย์ของตัวเองไม่ได้ มันจุดขึ้นมาเองโดยที่เขาไม่ได้สั่ง   &nbsp;  ห้องพักของเรนิสอยู่อีกด้านหนึ่งของเขตที่พักพิเศษ ตอนนี้ตี 3 แล้ว ไม่มีคนมาเดินเพ่นพ่าน ทำให้เขาซึ่งรู้ทางอยู่แล้วเดินมาได้โดยไม่มีคนสังเกตเห็น เขาเคยมารอพบเธอ 2-3ครั้งที่นี่   เขาไม่แน่ใจว่าเขาควรเข้าไปหรือไม่ในเวลาแบบนี้ หรือเขาควรจะทำแบบซิลบาสเตียนคือรอนอกห้องจนมีคนออกมาตอนเช้า  แล้วอย่างไร หากทั้งคู่ออกมาด้วยกัน เรื่องไม่อื้อฉาวอย่างนั้นหรือ  หากเข้าไปแล้วทั้งคู่อยู่ด้วยกัน เขาควรจะทำอย่างไร เขาสับสนไปหมด  เขาควรรอหรือควรเข้าไป  &nbsp;  ซีริลใช้บัตรเชิญเวทย์ทาบไปที่ประตู เขาใจเย็นไม่พอ เขาทนรอไม่ได้ เขาต้องการรู้เดี๋ยวนี้ว่าเหตุการณ์จริงๆเป็นอย่างไร เป็นแบบที่อเล็กซิสพูดมาหรือไม่  &nbsp;  ห้องของเรนิสมืดสนิทเช่นกัน เขาเดินผ่านห้องรับรองแขกตรงไปที่ประตูห้องนอนแล้วเปิดมันออกมาอย่างเบามือที่สุด  ภายในห้องมืดสนิท มีเพียงเตียงใหญ่สี่เสา มีร่างบางๆนอนอยู่บนเตียง...คนเดียว  เขาแทบจะถอนหายใจด้วยความโล่งอก และจะหันหลังกลับไปแบบเงียบๆเพื่อไม่ปลุกให้เธอตื่น  เสียงคนผุดลุกจากเตียงทำให้เขาหันไปด้วยความตกใจ หากเธอตื่นขึ้นมาแล้วเจอว่าเขาอยู่ในห้องนอนของเธอ แล้วเธอจะคิดอย่างไร  เสียงของเรนิสเข้มกว่าปกติ บอกถึงอารมณ์ที่ไม่สู้ดีนัก “นายปีศาจ นายเข้ามาทำอะไรในนี้ ไม่รู้หรือไงว่าห้องนอนผู้หญิงเข้ามาสุ่มสี่สุ่มห้าไม่ได้”  &nbsp;  ห้องสว่างขึ้นมาทันที ด้วยเวทย์ไฟให้ความสว่างทั้งจากเขาและจากเธอ  “เจ้าชายซีริล”เรนิสนั่งอยู่บนเตียงมองมาที่เขาอย่างตกตะลึง  “มาอยู่ที่นี่ได้อย่างไร”  &nbsp;  นายปีศาจ นั่นคือชื่อเล่นที่ใช้เรียกซิลบาสเตียนใช่ไหม ความสนิทสนมดูจะเป็นเรื่องจริง  ความโกรธความเจ็บใจ หรือเสียใจ ไม่รู้ว่าสิ่งไหนมากกว่ากันตีกันยุ่งไปหมด  แล้วทำไมถึงคิดว่าคนที่เข้ามาเป็นน้องชายลูกแหง่ แสดงว่าเคยเข้ามาแล้วใช่ไหม แล้วอาจจะไม่ใช่ครั้งเดียวด้วย  ความคิดเขาแล่นไป หรือว่าน้องชายของเขามีบัตรเชิญไม่ระบุเวลาเช่นเดียวกัน  “ฉันได้บัตรเชิญมาจากซิลบาสเตียน” เขาระงับอารมณ์และตอบด้วยเสียงที่พยายามควบคุมให้มันนิ่งเรียบที่สุด เขาอยากรู้ว่าเธอจะตอบว่าอย่างไร  &nbsp;  “ไม่จริง หม่อมฉันไม่เคยให้บัตรเชิญกับซิลบาสเตียน” เสียงของเรนิสกระด้างขึ้นมา  “แล้วทำไมเธอถึงได้คิดว่าเป็นเขาล่ะที่เข้ามา” ซีริลถามกลับ  เรนิสนิ่งอึ้งไป เธอตอบไม่ได้เหมือนกัน  “หรือว่าเธอเคยพาเขาเข้ามาด้วยตัวเอง อะไรทำให้เธอคิดว่าเขาจะมาที่นี่ในเวลานี้” อีกครั้งที่เขาพยายามทำให้เสียงเขานิ่งไม่สั่นด้วยความโกรธ  “เหลวไหลเพคะ อย่ามากล่าวหากัน” เรนิสโต้กลับมาบ้าง ใบหน้าเธอแดงก่ำ คราวนี้เหมือนเธอจะโกรธแล้ว “ใครจะเหมือนฝ่าบาทที่พาใครต่อใครเข้าห้อง”  เขาก้าวเดินมาใกล้เตียง เรนิสเหมือนจะรู้ว่าเขาดูอันตราย เธอก้าวลงจากเตียง สวมรองเท้าแตะที่วางข้างเตียงและพุ่งไปที่ประตู  เขาคว้าข้อมือเธอไว้ก่อนที่เธอจะหนีออกไป  “ปล่อย” เรนิสพยายามบิดข้อมือออกแต่ไม่เป็นผล  “เธอตอบฉันมาก่อน มีคนเห็นพวกเธอจูบกัน เรื่องนี้จริงหรือไม่จริง”  ใบหน้าของเรนิสแทบไม่มีสีเลือด เธอดูตกตะลึงไปกับคำพูดของเขา ไม่มีคำปฏิเสธออกมา  เรนิสโกหกไม่เก่ง เขาดูสีหน้าเธอออก เรื่องที่เขาพูดเป็นเรื่องจริง  “เธอทำแบบนี้ได้อย่างไร” เสียงของเขาแทบจะลอดไรฟันออกมา เขาไม่เคยโกรธขนาดนี้มาก่อน มันอาจจะไม่ใช่ความโกรธอย่างเดียว มันผสมไปด้วยความผิดหวัง และความเจ็บปวด  เรนิสใช้จังหวะนี้สะบัดข้อมือออกแล้วพยายามไปที่ประตูอีกครั้ง เธอพยายามจะหนีออกไป  เขาหันกลับไปคว้าเธอไว้ก่อนเธอจะออกไปได้ เรนิสพยายามสะบัดตัวออก แรงเหวี่ยงทำให้หลังของเธอไปชนกำแพง เขาตามไปพร้อมใช้แขนสองข้างกักเธอไว้ตรงกลาง  ใบหน้าเธอซีดขาว ริมฝีปากสั่นระริก มองแล้วเหมือนลูกแมวตัวเล็กๆที่กลัวอะไรสักอย่าง  ความโกรธที่พุ่งพล่านเบาบางลง   “เธอมีอะไรจะแก้ตัวบ้าง” น้ำเสียงเขาเย็นชา ขอเพียงเธอปฏิเสธมา จะโกหกหรือเรื่องจริง เขาจะถือว่าเรื่องนี้ไม่เคยเกิดขึ้นก็ได้  ริมฝีปากเธอเม้มสนิท เธอไม่ตอบ  ความโกรธทะลักออกมาอีกครั้ง เขาควบคุมตัวเองไม่ได้ ความเจ็บปวดของเขาต้องการที่ระบาย  “หรือว่าเธออยากให้คนจูบ หรือว่าเธอมีความต้องการ ทำไมเธอไม่บอกฉันล่ะ ไปรบกวนน้องชายฉันทำไม แล้วถ้าแต่งงานกันไปเธอจะเล่นชู้กับน้องชายฉันรึเปล่า”  แต่พอคำพูดร้ายกาจไม่น่าฟังพวกนั้นหลุดออกไป เขากลับเสียใจ ที่จริงเขาไม่ควรพูดมันออกมาด้วยซ้ำ มันจะทำให้เรื่องเลวร้ายกว่าเดิม  ใบหน้าซีดขาวของเธอแดงก่ำขึ้นมา ริมฝีปากเม้มเข้าหากัน เห็นได้ชัดว่าเธอกำลังโกรธมากเช่นกัน  ฝ่ามือซ้ายเธอตบเข้าใส่ใบหน้าด้านขวาของเขาจังๆ ใบหน้าซีกนั้นของเขาชา   เธอตบหน้าเขา  ตั้งแต่เกิดมา ไม่เคยมีใครทำแบบนี้กับเขา ตั้งแต่เล็ก แม้แต่เสด็จพ่อเสด็จแม่ยังไม่เคยตีเขา เลดี้เบ็ธยิ่งไม่เคย ไม่เคยมีใครกล้าทำให้เขามีแม้แต่รอยขีดข่วนด้วยซ้ำ  “เธอกล้ามากนะ” เขาจ้องตาเธอ   &nbsp;  เรนิสดูจะสงบสติอารมณ์ได้แล้ว เธอรับรู้ความโกรธของเขา เธอเงียบและไม่ตอบโต้อีก  “เธอมีอะไรจะพูดอีกไหม”  เรนิสเม้มริมฝีปากอีกครั้ง เหมือนเธอพยายามรวบรวมสติเพื่อพูดอะไรสักอย่าง  ในห้องมีแต่ความเงียบและแสงไฟจากเวทย์ให้ความสว่าง  &nbsp;  น้ำเสียงเธอเบาแต่หนักแน่น “หากฝ่าบาทคิดว่าหม่อมฉันไม่เหมาะสม ก็ล้มเลิกงานแต่งงานไป ท่านพ่อไม่ตำหนิฝ่าบาทอยู่แล้ว จะเหตุผลอะไรก็แล้วแต่ฝ่าบาท ได้ทั้งนั้น”  “ที่จริงพวกเราต่างไม่ได้รักใคร่ชอบพอกัน ให้มันจบเสียตรงนี้ดีไหมเพคะ ฝ่าบาททรงอยากได้อะไร หม่อมฉันจะขอท่านพ่อให้”  นั่นไม่ใช่คำตอบที่เขาอยากได้ยิน  ความหมายของเธอคือไม่ปฏิเสธข้อกล่าวหา หากเขาไม่พอใจก็ถอนหมั้นไปซะ เขาจะไปบอกใครว่าถอนหมั้นเพราะอะไรเธอรับได้หมด เรื่องชื่อเสียงเหมือนเธอจะไม่สนใจแล้วด้วยซ้ำ  เธอไม่ได้ชอบเขา เธออยากให้ยกเลิกพันธะหมั้นหมาย แต่เธอเป็นฝ่ายยกเลิกไม่ได้ เธอกำลังต่อรองให้เขาเป็นฝ่ายถอนหมั้นแลกกับอะไรที่เขาอยากได้  “ง่ายไปหรือเปล่า” เขาถามเธอกลับ ไม่มีเสียงใดๆตอบกลับมา เหมือนเธอไม่มีเรื่องจะพูดต่อแล้ว  เขาผิดหวังในตัวเธอ จริงอยู่ เขาเคยคิดว่าเธอสมบูรณ์แบบ เหมาะสมคู่ควรกับเขาที่สุด แต่เธอทำให้เขาผิดหวัง&nbsp; เขาโกรธเธอ ใช่...โกรธมาก  แต่ว่าหากถามว่าเขาจะปล่อยเธอไปไหม   เขาปล่อยเธอไปไม่ได้ ไม่ว่าจะด้วยเรื่องการเมือง ไม่ว่าจะเพราะเรื่องความรู้สึก   &nbsp;  เขามองตาเธอ ดวงตาสีม่วงคู่นั้นมองตอบเขาเช่นกัน มันมีแววความหวาดกลัวอยู่ในนั้น เธอกำลังกลัว  เขาระงับอารมณ์โกรธที่แทบจะเก็บไม่อยู่ของเขาลง มันจะทำให้ทุกอย่างแย่ไปกว่านี้  “เราคุยกันดีๆ ดีไหม” เขาพยายามคุมน้ำเสียงให้กลับมาอ่อนโยน ถึงแม้ว่ามันจะยากก็ตาม  สีหน้าของเรนิสไม่ได้ดีขึ้นกว่าเดิม  “ฉันอยากให้เธอรู้ว่าฉันชอบเธอจริงๆ”  &nbsp;  คราวนี้สีหน้าเธอดูประหลาดใจและคลางแคลง เธอไม่เชื่อในสิ่งที่เขาพูด  เขายังไม่เข้าใจ เขาทำอะไรผิด ทำไมเธอไม่เชื่อเขา แล้วเขาควรทำอย่างไรให้เธอเชื่อ  “เธอไม่เชื่อฉัน” เขาถามขึ้นมา  อีกฝ่ายไม่มีคำตอบ มีแต่ความเงียบ  “ทำไม” เขาถามไปอีก มันผสมกันหลายอย่างระหว่างความอึดอัด ความคับข้องใจ “ฉันอยากรู้ว่าทำไม”  &nbsp;  พอเขาสงบลง เหมือนเธอก็สงบลงเช่นกัน เธอใช้แขนทั้งสองข้างดันตัวเขาออกไป เหมือนเธอเริ่มรู้สึกตัวว่าตำแหน่งที่เธอยืนค่อนข้างล่อแหลม ชุดที่เธอสวมอยู่เป็นเพียงชุดนอนกระโปรงสีขาวบางแนบเนื้อ  “เราไปคุยกันที่ห้องรับแขกดีไหมเพคะ” เธออ้ำอึ้งและดูกระสับกระส่าย “หม่อมฉันขอไปหยิบเสื้อคลุมก่อน”   “ไม่ดี เธอตอบคำถามของฉันมาก่อน”  &nbsp;  เรนิสดูลังเลที่จะตอบอยู่ครู่หนึ่ง และในที่สุดเธอตัดสินใจได้ เธอหลุบตาลงไม่สบตาเขา สูดลมหายใจเข้าลึกๆก่อนที่จะตอบ  “มิแรนด้า”  “เฌอร์”  “วีราเนส”  เธอค่อยๆไล่ชื่อหญิงสาวที่พัวพันกับเขามาทีละคน บางคนเขารู้ดีว่าชื่นชอบเขาแต่เขาไม่เคยยุ่งเกี่ยว ส่วนบางคน เขายอมรับว่าเขาเคยหลอกใช้ และบางคนเขาเคยมีความสัมพันธ์ด้วยจริงๆ แต่ตอนนี้เขาไม่ได้ยุ่งเกี่ยวอะไรกับใครแล้ว  เธอรู้แล้วทั้งหมดงั้นหรือ แล้วทำไมไม่เคยแสดงออกว่าเธอรู้ ไม่เคยพูดถึงด้วยซ้ำ  สีหน้าเธอเวลาพูดชื่อออกมาไม่มีความรู้สึกอะไร เหมือนกับเสด็จแม่เวลาพูดถึงคนโปรดของเสด็จพ่อ   เขานิ่งไป “เธอไม่เชื่อฉันเพราะฉันเคยมีคนอื่น”  เรนิสส่ายหน้า “เรื่องอเล็กซิส ทรงใช้เขาทำอะไรให้บ้าง เรื่องที่ใส่ความตระกูลบาร์ตัน ไหนจะเรื่องกำจัดฝ่ายตรงข้ามคนอื่นๆ”  เขาผงะไป เธอรู้แม้กระทั่งเรื่องพวกนี้งั้นหรือ แต่เรื่องพวกนี้ไม่ใช่ความลับ ในวงในมีหลายคนที่รู้เรื่องพวกนี้ ท่านพ่อของเธอก็อาจจะรู้เช่นกัน  “เรื่องพวกนั้น ฉันจำเป็น” เขาตอบกลับไปเรียบๆ มันเป็นความจำเป็นของเขา  เธอไม่พูดอะไรเพิ่มเติมอีก ความนิ่งเงียบเริ่มทำให้เขากลัว ถ้าอาละวาดโวยวายยังจะดีเสียกว่า  &nbsp;  “ฉันยอมรับว่าฉันเคยมีคนอื่น ที่ผ่านมาฉันเคยทำผิดต่อเธอ” เขานิ่งไปครู่หนึ่ง  “เธออาจจะมีเผลอไปบ้างเช่นกัน” คำพูดพวกนั้นยอมรับว่ามันบาดใจเขา  “ลืมเรื่องพวกนั้นไปได้ไหม เรามาเริ่มกันใหม่”  วงแขนของเขากระชับร่างบางๆของเธอเข้ามา เขารู้สึกได้ว่าเธอเกร็ง มือข้างหนึ่งของเขาเชยคางของเธอขึ้นมา เขาก้มหน้าลงให้หน้าผากสัมผัสกับหน้าผาก ริมฝีปากค่อยๆสัมผัสกันเบาๆ  เขาชะงักไป  บรรยากาศรอบตัวเริ่มเปลี่ยนไป  ด้วยความเป็นนักเวทย์ระดับสูงกับนิสัยที่ระวังตัวตลอดเวลา เขารับรู้ถึงอันตราย มีเวทย์โจมตีกำลังจะพุ่งมาที่เขา  &nbsp;  &nbsp;  Writer’s note: ใครโจมตี? อันนี้น่าคิดนะ  มาม่ากาแฟดำไร้น้ำตาล ขมจนไรท์ปวดใจ...ทำใจพักหนึ่งก่อนลงบทนี้ คาดว่าจะโดนถล่มเละ &nbsp;  &nbsp;  ลูปนี้ dilemma เนื้อเรื่องจะค่อนข้างหน่วงๆค่ะ แล้วแต่มุมว่าใครจะมองยังไง   หวานๆขมๆ ลุ้นๆ สลับกันไปเรื่อยๆจนจบ  จบ happy ending นะคะ เผื่อใครสงสัย ทั้ง 3 คน ไม่มีใครตายและไม่ได้เกลียดกันเข้าไส้ ใครเข้าวิน ไม่น่าต้องถามเลย ชัดขนาดนี้   จอมมาร อันนี้ชัดเจนว่าท่านรู้ว่าผิดแต่ไม่สนใจ คือท่านมองว่าชีวิตไม่ยืนยาว ขอทำอะไรที่ตัวเองพอใจ ไม่สนใจเรื่องอื่น คนสำคัญในชีวิตท่านมีแค่ไม่กี่คน อยากจะทำแบบนี้ ใครจะทำไม  เรนิส เป็นอารมณ์ผู้หญิงที่มีแฟนแล้วแต่แฟนไม่ค่อยมีเวลาดูแล นางเผลอใจให้เพื่อนสนิทที่เวลานางมีปัญหาเขาเป็นที่ปรึกษาและช่วยนางตลอด ผิดไหมแล้วแต่คนจะมอง แต่เอาว่าไม่ได้ถูกแบบขาวสะอาด ไม่ใช่เรื่องดีงาม แต่คู่หมั้นนางจะเรียกว่าแฟนก็ไม่ได้เพราะนางไม่ได้เลือกมาเอง เป็นคนที่ผู้ใหญ่จัดให้นาง   ซีริล เป็นตัวละครเฉดออกเทาๆ ดาร์ก ความสนใจพุ่งไปที่การแสวงหาอำนาจ คือร้าย ใส่หน้ากากจนชิน พอมีคนที่ชอบ คิดว่าภาพที่แสดงออกมาว่าเป็นคนดีผู้หญิงไม่น่าจะรู้เบื้องหลัง แต่กลายเป็นว่านางยิ่งรู้สึกว่าไม่จริงใจ คือแสดงออกยังไงก็สื่อไม่ถึงเสียที  และตอนนี้ต่างฝ่ายต่างฉีกหน้ากากกัน แฉกัน  กระดานสกอร์  เรนิส +1 จากการตบสำเร็จ 1 ที  ซีริล + 0.8 ยังไม่เต็ม 1  อูย สงสารลูกรักผู้ผลิตเกมจับใจ มา เดี๋ยวหาคนปลอบใจให้   ปล. FC จอมมาร ขอเบาๆมือกันหน่อยนะคะอย่าถล่มกันหนักเกิน ท่านพึ่งโดนตบมา เดี๋ยวลูกรักผู้ผลิตเกมเดี้ยงซะก่อนนิยายจบ ยังต้องแสดงอีกหลายตอน องค์ประกอบไม่ครบ   อืม ไม่พอใจถล่มบ้านไรท์ละกัน สละบ้านให้ก็ได้    

 </div> 
