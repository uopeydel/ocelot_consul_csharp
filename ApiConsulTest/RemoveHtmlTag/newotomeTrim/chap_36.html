 <div style="word-wrap: normal;width:90%;">
			
				
    &nbsp;เรนิสสะดุ้งตื่นมากลางดึก มีคนเข้ามาในห้องนอนเธอ  ปกติเธอเป็นคนหลับแล้วตื่นยาก แต่หลายคืนนี้เธอหลับไม่สนิท  มีคนที่ประตูห้องนอน เห็นเป็นเงาคนในความมืด เวลาอย่างนี้ใครจะเข้ามาอีก  หรือจะเป็นนายปีศาจใช้เทเลพอร์ทมาอีกแล้ว  เคยบอกแล้วใช่ไหมว่าเข้าห้องผู้หญิงมันเสียมารยาท ไหนจะเรื่องตอนหัวค่ำอีก  เธอลุกขึ้นมานั่ง “นายปีศาจ นายเข้ามาทำอะไรในนี้ ไม่รู้หรือไงว่าห้องนอนผู้หญิงเข้ามาสุ่มสี่สุ่มห้าไม่ได้”  เธอใช้เวทย์ไฟให้ความสว่าง คนที่มากลับไม่ใช่นายปีศาจแต่เป็นซีริล  เขามาอยู่ที่นี่ได้อย่างไร เข้ามาในห้องเธอได้ยังไง  &nbsp;  เหตุการณ์หลังจากนั้นเหมือนเขาควบคุมตัวเองไม่ได้ เขากล่าวหาเธอกับนายปีศาจ มันมีส่วนจริงอยู่บ้างแต่ไม่ทั้งหมด  คำพูดด่าทอไม่น่าฟังหลายคำออกมาจากปากเขาแบบไม่น่าเชื่อ เธอเคยรู้อยู่ว่าเขาไม่ได้ใจดีอ่อนโยนอย่างที่เห็น แต่เธอไม่คิดว่าเขาจะมีมุมที่คุมอารมณ์ไม่ได้ขนาดนี้  เธอพยายามระงับอารมณ์ ท่องไว้ ด่าเขาไม่ได้ ทำร้ายร่างกายเขาไม่ได้  แต่คำพูดของเขามันปรักปรำเธอชัดๆ จนประโยคสุดท้าย “เธอจะเล่นชู้กับน้องชายฉันรึเปล่า”  มันมากไปแล้วนะ ถึงเขาเป็นเจ้าชายไม่ใช่ว่าจะกล่าวหาใครมั่วๆได้ เขามากล่าวหาเธอแบบนี้ได้ยังไง  ความสัมพันธ์ของเธอกับน้องชายเขามันไม่ได้ไปถึงขั้นนั้นเสียหน่อย แถมเธอกับเขายังไม่แน่ว่าจะได้แต่งงานกันจริงๆไหมด้วยซ้ำ  คำพูดของเขาทำให้เธอคุมตัวเองไม่ได้เหมือนกัน กว่าจะรู้ตัว ฝ่ามือของเธอก็ตบหน้าเขาไปฉาดหนึ่งเสียแล้ว ซีกหน้าด้านนั้นของเขาเป็นปื้นแดงเห็นชัดทันที  หน้าเขาเปลี่ยนสี เขาโกรธมากกว่าเดิม  “เธอกล้ามากนะ”  &nbsp;  เรนิสนิ่งไปทันที เธอเสียสติไปแล้วหรือไง เธอย้ำกับตัวเองอีกครั้ง เธอทำร้ายเขาไม่ได้  เหตุการณ์หลังจากนั้นเป็นการโต้เถียงกัน เธออยากให้เขาถอนหมั้น เขาอยากได้อะไรเธอจะพยายามให้ท่านพ่อหามาให้  สิ่งที่เขาตอบกลับมาคือ เขาชอบเธอ  เขาพูดจริงหรือว่าโกหก จะเล่นละครหรือไม่ ...นั่นไม่ได้สำคัญสำหรับเธอแล้ว  เธอใช้ชีวิตกับเขาไม่ได้จริงๆ เธอไม่คิดว่าเธอทนเขาได้ มันจะเหนื่อยแค่ไหนที่ต้องคอยระแวงว่าเขาจะทำอะไร จะวางแผนอะไร จะเล่นงานใครอีก คนนั้นจะเป็นคนใกล้ตัวเธอไหม อย่างพระราชาเล่นงานตระกูลบาร์ตัน คนที่เขาจะเล่นงานจะเป็นท่านพ่อเธอรึเปล่า  เขาถามว่าทำไมเธอไม่เชื่อเขา  เธอจำไม่ได้ว่าเธอพูดอะไรออกไปบ้าง สิ่งที่เขาทำกับคนอื่นทั้งหมด   เขามีความอึดอัดคับข้องใจ แล้วเธอไม่มีหรือยังไง  เรื่องราวมันจบตรงที่เขาอยากให้เธอกับเขาตั้งต้นกันใหม่  &nbsp;  เธอรู้สึกถึงวงแขนที่รั้งและโอบเธอเข้ามาใกล้ เขาเชยคางของเธอขึ้นมาและก้มลง สัมผัสที่ใกล้ชิด เธอรู้สึกได้ว่าเขากำลังจะจูบเธอ  เขาจะหยุดแค่นี้ไหม หรือเขาจะทำอะไรต่อ แล้วเธอจะขัดขืนได้ไหม เธอกลัวไปหมด น้ำตาของเธอคลอขึ้นมาที่ดวงตา   เริ่มต้นใหม่แปลว่าอะไร แล้วมันจะสิ้นสุดที่ตรงไหน ตลอดชีวิตเลยหรือเปล่า เมื่อไหร่มันจะจบเสียที  &nbsp;  ความรู้สึกต่อต้าน ความเก็บกด ความเครียด ความกลัว หรืออะไรหลายๆอย่างสะสมไปหมดมันก่อตัวขึ้นมา มีบางอย่างที่เธอควบคุมไม่ได้  &nbsp;  มีเวทย์โจมตีมาที่ซีริล ดาบลมนับ 10 เล่มก่อตัวขึ้นมาพุ่งไปที่เขา  &nbsp;  ซีริลร่ายเวทย์มาตั้งรับ เขาถอยหลังไปหลายก้าว แขนเสื้อข้างซ้ายขาดเป็นริ้วๆหลายริ้วและมีเลือดสดๆซึมออกมา เขาบาดเจ็บ เขาร่ายเวทย์ของเขาตั้งรับได้บางส่วน การโจมตีมันเร็วและใกล้ตัวเขาเกินกว่าที่เขาจะป้องกันได้หมด  &nbsp;  เรนิสทรุดตัวลงไปกับพื้น น้ำตาเธอไหลออกมาแบบหยุดไม่อยู่  เขามองมาที่เธอด้วยสีหน้าเหมือนเขาไม่อยากจะเชื่อ ไม่ใช่แค่เขา เธอก็ไม่อยากจะเชื่อเหมือนกัน  “นี่คือคำตอบของเธองั้นสิ” น้ำเสียงของเขาเย็นชาอย่างที่สุด “อย่าหาว่าฉันใจร้ายก็แล้วกัน”  &nbsp;  &nbsp;  &nbsp;  ในห้องมีแค่เธอกับเขา เวทย์ที่โจมตีจะเป็นของใครได้  ปกติเวลาประลอง เธอมักใช้เวทย์ไฟในการโจมตี แต่จริงๆแล้วเวทย์ที่เธอน่าจะถนัดที่สุดน่าจะเป็นธาตุลม  อย่างตอนที่เธอตกหน้าผาและบาดเจ็บ มีเวทย์รองรับเธอไว้โดยไม่ได้ร่ายมันออกมา ครั้งนั้นมันออกมาเอง เธอพยายามควบคุมมันให้ตัวเธอลอยกลับขึ้นมาแต่เธอคุมมันไม่ได้ ยังดีที่มันช่วยทำให้เธอไม่ตายอยู่ที่ใต้ผานั้น  หากเธอตั้งสติได้ ตอนนั้นเธอควรใช้เถาวัลย์รั้งร่างตัวเองไว้ไม่ให้ตกมากกว่า   มันเป็นสัญชาตญาณ เหมือนกับว่าเป็นกลไกการป้องกันตัวของเธอเอง  เวทย์ที่ควบคุมไม่ได้  เวทย์โจมตีนั้นเป็นของเธอ เธอไม่ได้ตั้งใจให้มันเกิด แล้วเธอทำอะไรลงไป เรื่องมันจะเลวร้ายขนาดไหน  &nbsp;  ตอนนี้เธอทำให้เจ้าชายบาดเจ็บ แถมที่เกิดเหตุคือห้องนอนของเธอเอง  เขาเดินเข้ามาใกล้และจ้องมองเธอที่ยังนั่งอยู่กับพื้น ตอนนี้เขาควบคุมตัวเองได้อีกครั้ง สีหน้าเขาไม่แสดงอารมณ์ใดๆ เย็นชา นิ่งสงบ เขาดูกลายเป็นอีกคนไปแล้ว  ดูน่ากลัวกว่าเวลาเขาสวมหน้ากาก ดูน่ากลัวกว่าตอนที่เขาโกรธจนควบคุมตัวเองไม่ได้  นี่น่าจะเป็นตัวจริงของเขาภายใต้หน้ากากที่เขาสวมไว้ เธอฉีกหน้ากากเขาออกมาจนหมดแล้ว นี่คือตัวจริงของเขาใช่ไหม  หากบอกว่านายปีศาจเย็นชาไร้ความรู้สึก พี่ชายอย่างเขาเป็นมากกว่านั้น  น้ำเสียงเขาเรียบนิ่ง ไม่บ่งบอกอารมณ์ “ท่านพ่อของเธอไม่ได้สอนหรืออย่างไรว่าเธออาจจะตบหน้าฉันได้ เธอด่าทอฉันได้ถ้าไม่มีคนรู้เห็น แต่เธอทำให้ฉันมีแผลไม่ได้”  เขายังคงพูดต่อด้วยน้ำเสียงแบบเดิม“เธอไม่ได้ตั้งใจงั้นสิ เพราะเธอไม่น่าจะโง่ได้ถึงขนาดนั้น”  &nbsp;  ใช่ เขาพูดถูก เธอทำให้เขามีแผลไม่ได้ ความผิดฐานทำร้ายร่างกายเชื้อพระวงศ์เป็นเรื่องใหญ่  บทลงโทษไม่ได้เบาเลย ต่อให้เป็นเธอ หากเขาเล่นงาน อย่างน้อยๆเธอต้องถูกสั่งกักบริเวณหลายเดือน  โดยเฉพาะถ้าเขากล่าวหาว่าเธอพยายามจะฆ่าเขา นั่นยิ่งเป็นเรื่องใหญ่มาก ต้องมีการสอบสวน อาจมีคนถูกลากมาเกี่ยวข้อง  &nbsp;  เขาถอดเสื้อคลุมออกมา เธอจ้องมองเขา เขาถอดเสื้อคลุมออกมาทำไม  &nbsp;  เขามองมาที่เธอ สายตาเย็นเยียบ เขาไม่ได้สวมหน้ากากอีกแล้ว   “เธอไม่ต้องมองฉันแบบนั้น ฉันไม่ได้คิดจะทำอะไรเธอ” เขาสวมเสื้อคลุมของเขาให้เธอ “เดี๋ยวจะมีคนมา เธออยากจะรับแขกในสภาพแบบนี้หรือไง”  เธออยู่ในชุดนอนสีขาวบางๆตัวหนึ่ง ถ้ามีคนเข้ามาต้องเรียกว่าสภาพของเธอยิ่งกว่าคำว่าไม่เรียบร้อย  เขาใช้ผ้าเช็ดหน้ากดห้ามเลือดที่แขน บาดแผลเป็นริ้วจากดาบประมาณ 3-4 ริ้ว ความลึกน่าจะพอสมควร บาดแผลของเขาถูกซับจนผ้าเช็ดหน้าแดงชุ่มไปด้วยเลือด  “แล้วเธอรู้ใช่ไหมว่าควรบอกคนอื่นว่าอย่างไร”  เธอนิ่งไป เธอกับเขาอยู่ในห้องนอนด้วยกันในเวลาแบบนี้...  &nbsp;  บรรยากาศเปลี่ยน กำลังมีเทเลพอร์ทมา เมื่อมีการใช้เวทย์โจมตี ระบบรักษาความปลอดภัยจะเรียกผู้เกี่ยวข้องเข้ามา  ซีริลดึงแขนเธอให้ลุกขึ้น สีหน้าเขาเรียบเฉย  เขาเช็ดน้ำตาให้เธอ พลางถอนหายใจ “ฉันเคยตั้งใจไว้ว่าจะไม่ยอมให้ใครที่ทำร้ายฉันลอยนวลไปได้ ครั้งนี้ฉันจะไม่ถือสาเธอแล้วกัน แต่นั่นมันแล้วแต่เธอแล้วว่าเธอจะเลือกแบบไหน”  “หึ เธอมองว่าฉันเลวร้าย ทำร้ายคนอื่น ฉันจะสอนเธอเองว่าการเมืองเป็นยังไง เอาง่ายๆ ครั้งนี้เธอพลาดไปแล้ว เธอจะทำอะไรต่อ” เขาแค่นหัวเราะ แรงบีบที่เขนเธอแน่นขึ้น   “ฉันให้เธอเลือกว่า เธอจะพูดเองว่าพวกเรานัดพบกันแล้วทะเลาะกัน”  ถ้าเป็นแบบนี้แปลว่า เธอเชิญเขามา ใช่ เธอไม่มีคำแก้ตัวใดๆ ตามระบบของโรงเรียน เขาเข้ามาในห้องเธอไม่ได้ถ้าไม่มีบัตรเชิญ หรือเธอพาเขาเข้ามาเอง  เธอจะเสียหายไม่น้อย มีคนพบเขาในห้องเธอในเวลาแบบนี้ ผู้คนต้องมองว่าความสัมพันธ์ของเธอกับเขาลึกซึ้งแนบแน่น  แต่ถ้าเธอกล่าวหาว่าเขาขโมยบัตรเชิญหรือลักลอบเข้ามาด้วยวิธีอื่น ใครจะเชื่อเธอ ทุกคนต้องมองว่าเธอแก้ตัวและใส่ความเขาอยู่แล้ว  เขาปล่อยมือจากเธอ เดินไปนั่งที่เตียง สายตาที่มองเธอมีแววเย้ยหยัน  “หรือว่า จะให้ฉันเป็นคนเล่าเรื่อง ในแบบที่ฉันอยากจะเล่า”  ความรู้สึกเหมือนหล่นจากที่สูง หากเขาเล่าเอง เขาจะเล่าแบบไหน มันได้ทั้งนั้น ปัญหาคือเขาบาดเจ็บในห้องเธอ มันร้ายแรงได้ถึงเธอวางแผนเชิญเขามาเพื่อฆ่าเขาด้วยซ้ำ  ใบหน้าเธอซีดลง หากเขากล่าวหาว่าท่านพ่อเธอเป็นผู้บงการ นั่นเท่ากับเป็นกบฏ   หากว่าเขากล่าวหาว่าเธอร่วมมือกับนายปีศาจ เขาบอกว่ามีคนเห็นเธอกับซิลบาสเตียน เกิดมีพยานยืนยันว่าพวกเธอมีความสัมพันธ์กันและร่วมมือกันทำร้ายเขา ความผิดครั้งนี้จะร้ายแรงมากเช่นกัน   ผิดจริงหรือไม่ บอกยาก ที่แน่ๆต้องผ่านกระบวนการสอบสวนที่ยาวนาน ชื่อเสียงเสียหายยิ่งกว่าแบบแรก และระหว่างนั้นอะไรจะเกิดขึ้นยังบอกไม่ได้  และความจริงก็คือ เขาบาดเจ็บในห้องของเธอ ด้วยเวทย์ของเธอ เธอปฏิเสธเรื่องนี้ไม่ได้  เธอปล่อยให้เป็นแบบนั้นไม่ได้ เธอลากคนใกล้ตัวลงไปในกับดักไม่ได้  เธอรู้มานานแล้วว่าเขาร้ายกาจ เขาพลิกเกมให้ตัวเองอยู่ในจุดที่ได้เปรียบได้ตลอด และตอนนี้เธอทำพลาดเอง เปิดโอกาสให้เขาเล่นงาน  &nbsp;  เมื่อทำพลาดไปแล้ว ต้องยอมรับผลของมัน เธอไม่ได้ตั้งใจทำ ไม่ว่ามันจะเป็นสัญชาตญาณหรือความกดดันที่ทำให้เธอทำแบบนั้นไป &nbsp;เมื่อมันเกิดขึ้นแล้วก็ต้องแก้ให้เหตุการณ์มันเลวร้ายน้อยที่สุด  น้ำตาของเธอไหลลงมาอีกครั้ง มันหยุดไม่ได้ เธอพยายามปาดมันให้หมด  น้ำเสียงเย็นชาของเขาดังขึ้นมาอีกครั้ง “แต่ถ้ามีเหตุการณ์แบบนี้อีกครั้ง ฉันอาจจะไม่ใจดีแบบนี้ก็ได้”  &nbsp;  &nbsp;  คนที่มาถึงคนแรกกลับเป็นประธานนักเรียนอย่างเจนนี่ ประธานนักเรียนจะมีเหรียญประจำตัวชิ้นหนึ่ง ทำหน้าที่สำหรับใช้เป็นเทเลพอร์ท จะส่งผู้ถือไปจุดที่มีการใช้เวทย์โจมตี อาจารย์และคนอื่นๆที่มีหน้าที่เรื่องความปลอดภัยน่าจะตามมาเช่นกัน  เจนนี่มองไปรอบๆ จ้องไปที่ซีริลที่นั่งนิ่งอยู่ที่เตียง และหันมามองเธอที่ยืนอยู่อีกด้านหนึ่ง เจนนี่เดินมาเขย่าแขนเธอ “เขาทำอะไรเธอหรือเปล่า”  เรนิสส่ายหน้า เธอพูดไม่ออก  ทั้งเธอและเขาต่างเงียบ เป็นอันรู้กันว่าทำสัญญาสงบศึกชั่วคราว  เจนนี่ยกมือขึ้นชี้หน้าว่าเขา “นายทำอะไรเรนิส”  เธอตัดสินใจโอบเจนนี่ไว้ก่อนที่เรื่องมันจะเลวร้ายไปกว่าเดิม “เจ้าชายแค่แวะมาเยี่ยม เราทะเลาะกันนิดหน่อย”  อาจารย์เวทย์หลายท่านเริ่มทยอยกันเทเลพอร์ทเข้ามา เมื่อมาถึงสีหน้าแต่ละคนดูกระอักกระอ่วน  ที่เกิดเหตุเป็นในห้องนอน คู่หมั้นอยู่ด้วยกันสองคน เธออยู่ในชุดนอนแถมสวมเสื้อคลุมของเขา มีรอยคราบน้ำตาบนหน้าของเธอพร้อมกับดวงตาที่แดงก่ำ  มองดูอย่างไรก็เป็นการนัดพบกันของคู่รักและเกิดทะเลาะกันขึ้นมาจนลงไม้ลงมือ  เธอกล้ำกลืนบอกทุกคนไปว่าเป็นเรื่องเข้าใจผิด เขาแวะมาเยี่ยมเธอและพวกเธอทะเลาะกัน ซีริลยิ้มบางๆ เขาแค่พูดสั้นๆว่าขอโทษที่สร้างความลำบากให้บรรดาอาจารย์  รอยแดงจากฝ่ามือของเธอที่ใบหน้าของเขา บาดแผลที่แขน พวกอาจารย์ต่างมองหน้าเธอด้วยสายตาแปลกๆ ก่อนจะแยกย้ายกันกลับไป ไม่มีการลงโทษ  เจนนี่จ้องมองที่เธอสลับกับเขาพร้อมกับพูดห้วนๆ “เธอโกหก”  ซีริลมองเจนนี่ สายตาเขาเย็นยะเยือกจนน่ากลัว  เรนิสอดกลัวแทนไม่ได้ “เจนนี่ เจ้าชายทรงบาดเจ็บ เธอใช้เวทย์แสงรักษาแผลให้เขาได้ไหม”  “ไม่”  “ไม่จำเป็น”  ทั้งสองคนแทบจะพูดออกมาพร้อมกัน   ซีริลปฏิเสธ เรื่องนี้ไม่น่าจะดี   เขาหันมาหาเธอ “เธอทำแผลให้ฉันก็พอ อย่าบอกนะว่าแม้แต่ผ้าพันแผลเธอก็ไม่มีให้ฉัน”  เจนนี่มองหน้าเธออย่างงุนงง กระซิบถามเธอเบาๆ “มันเกิดอะไรขึ้นกันแน่”  เรนิสบอกให้เจนนี่กลับ“เธอกลับไปก่อน ตอนเช้าฝากจดงานด้วย ฉันไม่สบายไม่ไปเรียน”  “เธอไม่เป็นอะไรแน่นะ แล้วจะอยู่กับเขาสองคนปลอดภัยงั้นหรือ”  “อือ ฉันไม่เป็นไร”  &nbsp;  &nbsp;  เรนิสหยิบกล่องพยาบาลมา ในนั้นมียาทำแผลและผ้าพันแผล ทั้งเธอและเขาต่างไม่พูดอะไรกัน เหมือนทุกอย่างพูดออกไปจนเกือบหมดแล้ว  &nbsp;  เลือดของเขาหยุดไหลไปแล้ว ผ้าเช็ดหน้าชุ่มไปด้วยเลือด เขาโยนมันทิ้งไปอย่างไม่แยแส  “จะเรียกผู้เยียวยามาไหม”เธอถามเขา แผลลึกพอสมควร หากไม่ใช้เวทย์รักษา อาจจะเหลือรอยแผลเป็น เหมือนแผลตอนนั้นของเธอ ถึงจะได้รับการรักษาเร็ว ยังเหลือรอยแผลเป็นจางๆ  “ไม่จำเป็น” เขาตอบกลับมาห้วนๆ  เธอถอดเสื้อคลุมคืนให้เขา แล้วสวมเสื้อคลุมของตัวเองแทน  บรรยากาศน่าอึดอัดอย่างที่สุด เมื่อไหร่เขาจะกลับไปเสียที เรื่องจบไปแล้ว ไม่มีอะไรต้องคุยกันอีก   “ฉันหิวน้ำ” เขาเปรยขึ้นมา เรนิสกลั้นหายใจ เวลาอย่างนี้ไม่ควรหาเรื่องใส่ตัวเพิ่ม เขาถือไพ่เหนือกว่าเธอทุกอย่าง  เธอหันหลังกลับไปชงน้ำชาให้เขา  เขารับถ้วยชาจากเธอ สีหน้าไม่บอกอารมณ์และไม่มีรอยยิ้ม สายตาเขามองเธอเหมือนจะประเมิน   “เธอกับเขามีความสัมพันธ์ลึกซึ้งกันหรือเปล่า” น้ำเสียงเขาเรียบเฉย เหมือนถามเรื่องทั่วไป อย่างเช่นมีน้ำชาเพิ่มให้เขาอีกไหม   เขาหมายถึงเธอกับนายปีศาจใช่ไหม เขาคิดอะไรได้อกุศลอย่างยิ่ง  วูบหนึ่งเธอโกรธ เธอควรบอกว่าอย่างไรดี หากเธอสวมรอยอ้างไปว่ามี แล้วเขาจะถอนหมั้นไหมในเมื่อเธอมีอะไรกับน้องชายเขาแล้ว  ไหนๆชื่อเสียงเธอคงจะป่นปี้หมดแล้ว มันจะแย่กว่านี้จะเป็นไรไป ถ้าเธอหนีไปจากคนตรงหน้าเธอได้ เธอยอม  หรือเรื่องมันจะแย่กว่าเดิม เขาจะหันไปเล่นงานนายปีศาจแทนรึเปล่า  “ทำไมต้องคิดนานขนาดนั้นด้วย เธอต้องไปหัดมาใหม่ สีหน้าเธอบอกฉันหมดแล้วว่าเธอคิดอะไร” เขาวางถ้วยชาลง “ก็ดีที่มันไม่มีอะไรเกินเลยขนาดนั้น”  &nbsp;  เขาไม่กลับเลยทันทีหลังจากดื่มน้ำชาเสร็จ เขานั่งเงียบๆบนโซฟา สายตาจับจ้องเธอ สีหน้าไร้อารมณ์ใดๆให้ความรู้สึกหนาวยะเยือก เธอนั่งเงียบๆอยู่ห่างออกไปเช่นกัน   เขารอจนถึงช่วงเช้าแล้วค่อยกลับ  เธอส่งเขาที่ประตูห้อง ต่างฝ่ายต่างไม่มีรอยยิ้มและไม่มีคำลา น่าขำ หลังจากทะเลาะวิวาทฉีกหน้ากากกันออกมา เขากลายเป็นคนที่เย็นชา ไร้ซึ่งรอยยิ้ม บรรยากาศรอบตัวเขาหนาวเหน็บยิ่งกว่าหิมะจากแดนเหนือ  เธอกลับมานั่งกอดเข่าบนโซฟา ยิ้มขื่นๆให้กับตัวเอง ทำไมเขาถึงรอตอนเช้าอย่างนั้นหรือ  นักเรียนเริ่มออกไปโรงอาหาร ไม่ก็ไปเรียนแล้วไง  หากเขาออกไปตอนนี้ ต้องมีคนเห็นเขาหลายคนอยู่แล้ว ใครๆต้องสงสัยว่าเขามาทำอะไร ข่าวลือเรื่องเขาและเธอยิ่งน่าสนใจให้คนซุบซิบนินทา  ซีริลก็ยังเป็นซีริล เขาวางแผนได้ตลอดเวลาจริงๆ  ที่ผ่านมาเขาไม่เคยเล่นงานเธอ ครั้งนี้สิ่งที่เขาทำไม่เรียกว่าหนักหน่วงแต่เป็นการสั่งสอนในรูปแบบของเขา  หากมีครั้งถัดไป เขาอาจจะลงมือหนักกว่านี้ก็ได้  &nbsp;  เจนนี่นำอาหารเช้ามาให้เธอก่อนไปเรียน เธอยังนั่งอยู่ที่เดิม ไม่อยากขยับไปไหน  “ตกลงมันยังไงกันแน่” เจนนี่จ้องหน้าเธอ  “เราทะเลาะกัน” เธอพอเดาได้แล้วว่าบัตรเชิญน่าจะหลุดมาจากเจนนี่ เธอไม่เคยเอาบัตรเชิญแบบนี้ให้คนอื่น   “เขาชอบเธอ” เจนนี่เปรยขึ้นมา “แต่เธอควรรู้ไว้ คนบางประเภท ยิ่งรักมากก็ยิ่งแค้นมาก”  “เธอเผาบัตรเชิญของฉันให้หมดนะ ถ้าจะมาที่ห้องให้ใช้การเคาะประตู ฉันจะไปเปิดให้”  เธอต้องแจ้งโรงเรียนให้เปลี่ยนเวทย์รักษาความปลอดภัยให้เธอ ไม่รู้ว่าบัตรเชิญที่หายไปมีอีกกี่ใบ  และต่อจากนี้ ต้องระวังให้มากขึ้น  เจนนี่นิ่งไปครู่หนึ่ง ใบหน้าเธอเริ่มซีดขาว “หรือว่าจะเป็น..อเล็กซิส เมื่อหลายวันก่อนเขาอาสาช่วยฉันถือขอไปส่ง”  “ฉันจะไปจัดการเรื่องนี้” เจนนี่หุนหันออกไป  จัดการแล้วได้อะไร มันเปลี่ยนอะไรไม่ได้แล้ว  ขอเดาว่าข่าวลือออกไปว่าเขาและเธอมีความสัมพันธ์ลึกซึ้ง เขาเป็นฝ่ายชายจะอย่างไรก็ไม่เสียหายเท่าเธอ ห้องก็เป็นห้องของเธอ จะมองอย่างไรก็เป็นเธอที่เป็นฝ่ายยั่วยวนเชื้อเชิญเขา  ถึงอย่างไรเขากับเธอก็เป็นคู่หมั้นกัน มันไม่ถึงกับเลวร้ายมากนัก ไม่แย่เท่าตอนวีราเนสเกิดเรื่อง   &nbsp;  &nbsp;  เวลาไม่รู้ผ่านไปนานเท่าไหร่ เบลล่ากับเจนนี่แวะมาหาเธอพร้อมอาหารเที่ยงแล้วพบว่าอาหารมื้อเช้าเธอยังไม่ได้แตะ  ทั้งคู่ไม่พูดอะไร แต่สีหน้าไม่ดีนัก เธอพอเดาได้ว่าข่าวลือคงแพร่สะพัดไปหมดแล้ว  เธอพยายามยิ้มบอกให้สองคนนั้นกลับไปเรียน เธออยากพักผ่อน ช่วงเย็นไม่ต้องแวะมาแล้ว เธออยากอยู่คนเดียว  ก่อนออกไป เจนนี่พูดกับเธอว่า “ฉันไปคุยนายอเล็กซิสนั่นแล้ว นิสัยแย่ที่สุด เขาคิดว่าหากเขาเป็นลูกบุญธรรมชนชั้นสูงสักคนแล้วฉันจะแลมองเขาหรือไง ฉันบอกเขาไปแล้วว่าต่อให้เหลือเขาแค่คนเดียว ฉันไม่มีวันจะชอบเขาได้”  “ที่จริงฉันอยากเล่นงานเขาให้มากกว่านี้ แต่ยังไม่มีโอกาส” เจนนี่บ่นพึมพำ  &nbsp;  &nbsp;  หัวค่ำ เธอยังคงนั่งอยู่บนโซฟา มีลูกแก้วเวทย์ให้ความสว่างเพียงลูกเดียว เธอไม่อยากกลับเข้าไปในห้องนอน เหตุการณ์เมื่อคืนที่ผ่านมายังทำให้เธอขวัญเสีย  การหลบรูทหายนะ เธอต้องหาวิธีใหม่ เธอยังคิดไม่ออกว่าควรจะทำอย่างไร แต่เธอตัดสินใจอย่างแน่วแน่ งานแต่งงานในปีหน้าเธอยอมให้มันเกิดขึ้นไม่ได้   หากมีงานแต่งงาน ต้องไม่มีเจ้าสาว หากมีเจ้าสาว ผู้หญิงคนนั้นต้องไม่ใช่เธอ  &nbsp;  กลุ่มของเวทย์สีดำก่อตัวขึ้นตรงหน้าเธอ   เทเลพอร์ทของนายปีศาจ  เขารู้ข่าวที่เกิดขึ้นหรือยัง เขาจะมองเธอว่าอย่างไร เขาจะคิดเหมือนคนอื่นไหมว่าเธอกับพี่ชายเขา...  น้ำตาที่แห้งไปแล้วคลอขึ้นมาที่ดวงตาอีกรอบหนึ่ง  &nbsp;  เขายืนอยู่ตรงหน้าเธอ เธอเงยหน้ามองเขา เขายิ้มบางๆให้เธอ น้ำตาเธอไหลลงมาแบบหยุดไม่ได้  “ร้องไห้ทำไม” เขาถาม  อย่าบอกนะว่านายปีศาจไม่สนโลก ไม่รู้เรื่องที่เกิดขึ้น  เขาเดินมานั่งด้านข้างเธอ  “เธอจะร้องไห้ไปทำไม” เขาส่งผ้าเช็ดหน้าให้เธอ  “นายไม่รู้เรื่องหรือ”  “เมื่อคืนฉันไปเยี่ยมแม่ แม่ไม่สบาย เลยค้างที่นั่น เมื่อเช้าถึงได้รู้ว่าพี่ชายสองหน้ามาก่อเรื่องที่นี่”   “แม่นายเป็นอย่างไรบ้าง”  “ดีขึ้นแล้ว ฉันเลยกลับมา”  เขาน่าจะรู้เรื่องแล้ว...และเขาคิดว่าอย่างไร  เธอเงียบไป เธอไม่รู้ว่าจะพูดอะไรกับเขาดี  “ที่จริง มันไม่ใช่เรื่องใหญ่เลยสักนิดเดียว” เขาเปรยขึ้นมา  เธอหันขวับไปมองเขา  “ไม่ใช่เรื่องใหญ่เลย?” เธอถามเขา  “อืม ไม่ใช่เรื่องใหญ่เลย เธอกังวลเรื่องอะไร ชื่อเสียงเธอที่เสียไป มันไม่ได้ทำให้เธอเจ็บถ้าเธอไม่คิดมาก มันไม่ได้ทำให้เธอตาย แล้วมันเป็นเรื่องใหญ่ตรงไหน ท่านพ่อท่านแม่เธอไม่ได้บาดเจ็บอะไร แค่เสียหน้านิดๆหน่อยๆ”  ตรรกะของนายปีศาจ มันผิดเพี้ยนอย่างมาก เธอหัวเราะเบาๆ เป็นครั้งแรกตั้งแต่เหตุการณ์เมื่อคืนที่เธอยิ้มออก  ก็มีส่วนจริง ชื่อเสียงเสียหาย ไม่ทำให้เธอเจ็บหากเธอไม่เก็บมาคิด ไม่ทำให้เธอตาย  “แล้วข่าวเรื่องฉันกับพี่ชายนาย” เธอถามเขาอย่างไม่แน่ใจ  “แล้วเธอรักเขาไหมล่ะ”  เธอส่ายหน้า  “งั้นสำหรับฉัน มันก็ไม่ใช่เรื่องใหญ่อีกเหมือนกัน” เขาตอบกลับมาอย่างเรียบๆ  “แล้วถ้า...ฉันกับเขามีอะไรกันจริงๆอย่างที่คนเขาลือกัน” อะไรสำหรับเขาถือเป็นเรื่องใหญ่ เธอถามเขาอีก  “คำถามเดิม แล้วเธอรักเขาไหมล่ะ”  เธอส่ายหน้าอีกครั้ง  “งั้นก็คำตอบเดิม มันไม่ใช่เรื่องใหญ่อะไรเลย”  เธอยิ้มออกมา “อะไรสำหรับนายถือเป็นเรื่องใหญ่บ้าง”  เขายิ้มมุมปาก “ถ้าเธอบอกว่าเธอรักเขา นั่นอาจจะเป็นเรื่องใหญ่”  ตรรกะของนายปีศาจ แปลกประหลาดไม่เหมือนใครจริงๆ  เขาโอบไหล่เธอ เธอเอียงศีรษะมาซบบนไหล่ของเขา ความง่วงเริ่มครอบคลุม   “ง่วงก็หลับสิ” เสียงเบาๆของเขาเหมือนสะกดให้เธอหลับ  บางทีเรื่องก็จบลงง่ายๆแบบนี้ ไม่มีอะไรเป็นเรื่องใหญ่ ถ้าไม่เก็บเอามาคิดให้เจ็บปวด ถ้าไม่บาดเจ็บ ถ้าไม่ถึงตาย  เรื่องที่เกิดขึ้น มองอีกมุม ก็ไม่ใช่เรื่องใหญ่เลยจริงๆ  &nbsp;  &nbsp;  &nbsp;  Writer’s note: ใครมาช่วยนาง คำตอบคือ ไม่มีค่ะ  เจ้าชายขี่ม้าขาวมาช่วย มีแค่ในนิยายเท่านั้นนะคะ  ข้อคิดจากนิยายเรื่องนี้  1.&nbsp;&nbsp;&nbsp;&nbsp; หากมีเหตุการณ์ถูกลวนลามแล้วท่านไม่เต็มใจ (หากเต็มใจแต่ขัดขืนพอเป็นพิธีให้อ่านข้ามไปนะ) อย่าไปหวังพระเอกขี่ม้าขาวมาช่วยท่าน จงช่วยตัวเองก่อนเพราะพระเอกขี่ม้าขาวมีแต่ในนิยาย จะเอานิ้วจิ้มตา เตะผ่าหมากอะไรก็ได้ (พังพล็อตพระเอกขี่ม้าขาวช่วยนางเอก) อ้อ ยกเว้นคนลวนลามท่านเป็นเจ้าชาย หากท่านเตะผ่าหมากอาจมีความผิดฐานเป็นกบฏ  2.&nbsp;&nbsp;&nbsp;&nbsp; หากมีเหตุการณ์ต้องหนีคนร้าย หรือหนีเจ้าชายก็ตาม กรุณาถอดรองเท้าส้นสูงหรือรองเท้าแก้วซะ จะได้วิ่งถนัด ไม่งั้นข้อเท้าท่านอาจพลิก  3.&nbsp;&nbsp;&nbsp;&nbsp; หากมีคนแปลกหน้านำแอปเปิ้ลหรือของกินแปลกๆมาให้ อย่ารับ มันอาจมียาพิษเคลือบ   4.&nbsp;&nbsp;&nbsp;&nbsp; หากท่านคิดว่าจะนอนยาวๆและรอคนมาจูบ ยิ่งถ้าคิดว่าจะนอนสักร้อยปี กรุณาเตรียมแปรงฟันก่อนนอนและเตรียมน้ำยาบ้วนปากไว้ข้างเตียง สงสารคนจูบบ้าง  &nbsp;  &nbsp;  ภาพหลอน : ไรท์ นี่มันเป็นนิยาย มีพระเอกขี่ม้าขาวได้ ทำไมไม่ส่งมาช่วย  ไรท์ : อ้าว เหรอ ลืมไปว่ามันเป็นนิยาย ช่างเหอะ ฉากนั้นมันผ่านไปแล้ว ไปเขียนบทต่อไปดีกว่า  &nbsp;  ขอบคุณที่ติดตามอ่านและขอบคุณสำหรับ comment มากๆค่ะ อ่านทุกคอมเมนท์ค่ะ   รักใคร เกลียดใคร มองใครเป็นอย่างไร ขอบคุณหมดค่ะ ให้ความรู้สึกว่ามีอารมณ์ร่วมกับงานเขียน  โดยส่วนตัวเปิดกว้างนะคะ ยอมรับว่าเรื่องนี้เป็น dilemma แล้วแต่มุมมองค่ะ  ขออย่างเดียว อย่าถล่มกันเองนะคะ เข้าพรรษาแล้วค่ะ   มาถล่มบ้านไรท์แทนละกัน สละบ้านให้ค่ะ  (ขอระเบิดมังคุดนะคะ ฤดูนี้กำลังอร่อย)  คอมเม้นท์จากรี้ดเดอร์เป็นเหมือนกำลังใจ และอ่านแล้วยังสนุกกว่าอ่านนิยายอีกค่ะ อ่านเพลินเลย ชอบมากๆค่ะ    

 </div> 
