 <div style="word-wrap: normal;width:90%;">
			
				
    &nbsp;  เรื่องระหว่างเธอกับคู่หมั้นจบลงแบบนั้น จะเรียกว่าเคลียร์ก็ไม่เชิง จะเรียกว่าค้างคาก็ไม่ใช่ เรียกว่าคลื่นใต้น้ำก็ได้ ยังสงบราบเรียบเหมือนไม่มีอะไร แต่จริงๆแล้วไม่มีอะไรเหมือนเดิม  ข่าวระหว่างเธอกับเขาลือสะพัดทั่วเมืองหลวง  สายข่าวของเธออย่าง ลิลลี่ สจ๊วต ใช้คำพูดแบบรักษาน้ำใจว่า ผู้คนลือกันว่าเธอกับเขารักกันมาก ต่างคนต่างคาดว่างานวิวาห์คงเกิดขึ้นในเร็ววัน แต่เธอพอเดาได้ ข่าวลือน่าจะดุเดือดเผ็ดมันกว่านั้นเพียงแต่ไม่มีใครอยากให้เธอรับรู้ให้สะเทือนใจ  ไม่รู้ก็ดีเหมือนกัน  หลังจากครั้งนั้น เธอกับเขาไม่ได้พบกันอีก เธอไม่ออกจากโรงเรียนไปไหน จะกลับบ้านก็เฉพาะตอนท่านพ่อเธอเข้ามาเมืองหลวง  เขาทำเหมือนไม่มีอะไรเกิดขึ้น เขาให้คนส่งบัตรเชิญเธอไปดื่มน้ำชาครั้งหนึ่ง เธออ้างว่าไม่ว่างปฏิเสธไป เขาไม่ได้รบเร้าอะไรอีก มีส่งของฝากจุกจิกมาให้บ้างตามปกติแบบที่เขาเคยทำ  เขาส่งของขวัญวันเกิดมาให้เธอที่คฤหาสน์ เธอไม่รู้ด้วยซ้ำว่าเขาส่งอะไรมาให้ เพราะเธอไม่ได้กลับไป  แต่เงียบเกินไปไหม เธอชักรู้สึกระแวง  &nbsp;  ในโรงเรียนคงมีคนซุบซิบนินทา แต่กลุ่มของเธอดูร้ายกาจอย่างหยุดไม่อยู่ ทั้งประหลาด ทั้งอาละวาด ทั้งอันธพาล แถมยังเป็นรุ่นพี่ปีสุดท้าย ไม่มีใครกล้ามาพูดจาไม่น่าฟังใกล้ๆเธอให้ระคายหู  &nbsp;  ในที่สุดข่าวของเธอก็ถูกกลบด้วยกระแสข่าวใหม่ ราชินีหิมะแห่งอาณาจักรน้ำแข็งส่งจดหมายถึงพระราชาขอตัวเธมม์ไปเป็นที่ปรึกษา  พระราชาปฏิเสธไม่ได้ พระองค์ทรงส่งเรื่องมาให้ท่านพ่อของเธออีกที  เรนิสอดสงสัยไม่ได้ พระราชินีนั่นเสียสติไปแล้ว คนปกครองจริงๆคือเบียทริกซ์ที่เป็นผู้สำเร็จราชการซึ่งไม่น่าจะเสียสติ ทำไมถึงขอนายหมูไปเป็นที่ปรึกษาในสภาได้  หรือเบียทริกซ์ติดต้องใจเธมม์ ไม่น่าเชื่อว่าการถูกทับใต้ภูเขาหินกองนั้นทำให้ทั้งคู่เห็นใจกันจนเกิดเป็นความรักได้  หรือว่าที่นั่นมันหนาว กอดตุ๊กตาหมูอย่างเธมม์แล้วจะอุ่น แต่เบียทริกซ์อยู่มาหลายปีไม่น่าจะมีปัญหาเรื่องหนาว  คิดอย่างไรก็คิดไม่ออก ดอกฟ้าสูงส่งอย่างเบียทริกซ์ชื่นชอบเธมม์ได้อย่างไร  ท่านพ่อเรียกเธมม์ไปพบ เขาเตรียมสละสิทธิ์เป็นผู้สืบทอดตระกูลแล้ว หลังสอบเสร็จเขาจะเดินทางไปอาณาจักรไอซ์ทันที หมูมีความรักก็งี้แหละ  &nbsp;  ทุกคนต่างสงสัยว่าเธมม์มีความสามารถอะไร ถึงได้เป็นที่ต้องการตัวถึงขนาดนี้  &nbsp;  ท่านพ่อไม่ได้คัดค้านอะไร แต่แจ้งไปทางเมืองหลวงว่าทางตระกูลกำลังจะพิจารณาหาผู้สืบทอดคนใหม่  ต้องขอบคุณสวรรค์ที่มีเรื่องแบบนี้เกิดขึ้น งานแต่งงานที่ควรจะถูกจัดกลางปีหน้าถูกเลื่อนออกไปไม่มีกำหนด เพราะตามธรรมเนียมทายาทที่เป็นผู้สืบของผู้ครองแคว้นแต่งงานกับเชื้อพระวงศ์ไม่ได้ เธอต้องสละสิทธิ์การเป็นผู้ครองแคว้นก่อน หรือไม่ก็ต้องเป็นอีกฝ่ายแต่งเข้ามาในตระกูลเธอเพื่อทำหน้าที่เป็นผู้ครองแคว้นในอนาคต  แต่ซื้อเวลาได้ชั่วคราวน่าจะประมาณ 1 ปี หากท่านพ่อยื้อหาคนไม่ได้สักที พระราชาอาจจะจัดมาให้เอง  &nbsp;  การสอบปลายภาคกำลังเริ่มขึ้นแล้ว เนื่องจากเป็นการสอบครั้งสุดท้าย หลังจากนั้นจะจบการศึกษาแล้ว  &nbsp;  สำหรับเรื่องประลองหลังสอบอะไรนั่น เรนิสเลิกสนใจแล้วจะสู้กับใครแล้ว เธอไม่ได้ชอบต่อสู้ เธอชอบเงินรางวัลแค่นั้นแหละ ครั้งนี้เธอก็จะเป็นกองเชียร์  &nbsp;  นายปีศาจสัญญาว่าจะเอาเงินรางวัลมาให้เธอ  เงินที่ได้โดยไม่ต้องออกแรง เรนิสชอบที่สุด  เขาทำให้เธอมีความรู้สึกเหมือนพ่อบ้านที่จะไปหาเงินมาให้แม่บ้านอีกแล้ว  &nbsp;  นายปีศาจส่งจานมาให้เธอตอนวันเกิด ขนาดใหญ่มากจนน่าจะเรียกว่าถาด ทำจากทองคำล้วนและเพชรเยอะมาก จริงๆไม่น่าเรียกว่าจาน เรียกว่าถาดโชว์เพชรเห็นจะดีกว่า  &nbsp;  &nbsp;  ความสัมพันธ์ระหว่างเธอกับนายปีศาจดูภายนอกคล้ายๆเดิม แต่ไม่เหมือนเดิม ทั้งเธอและเขาไม่เคยพูดถึงเหตุการณ์ที่เคยเกิดขึ้น ไม่ว่าจะที่ริมสระน้ำหรือในห้องของเธอ  เอาเป็นว่าไม่มีการพูดถึงความสัมพันธ์ระหว่างเขากับเธอว่าเป็นแบบไหน  เธอเริ่มเข้าใจเรื่องของเบียทริกซ์กับแอนเธมขึ้นมา เรื่องบางอย่างไม่ต้องพูดออกมาก็เข้าใจกันเอง   จนกว่าเธอจะจัดการเรื่องของเธอเสร็จ มันไม่ควรจะมีอะไรมากกว่านี้ ที่เป็นอยู่ทุกวันนี้ก็ดีอยู่แล้ว  &nbsp;  &nbsp;  การอ่านหนังสือทบทวนบทเรียนเป็นเรื่องที่ต้องทำ ถึงแม้ว่าจะน่าเบื่อก็เหอะ ทบทวนบทเรียนที่ห้องสมุด   พรุ่งนี้เป็นการสอบวันสุดท้าย แต่โรงเรียนยังไม่ปิด ยังมีกิจกรรมต่างๆไปจนถึงสิ้นเดือน&nbsp;&nbsp;&nbsp;&nbsp;&nbsp;   &nbsp;  “แปลก” เบลล่าพึมพำ พอนั่งเงียบๆนานๆ เบลล่าคงมีเรื่องอยากพูด   “มีอะไรเบลล่า” เรนิสมองหน้า เบลล่าเหมือนมีเรื่องให้คิด  “วีราเนสไง ทำอะไรแปลกๆ”  “วีราเนสทำอะไร” เรนิสสงสัย  เหมือนเจนนี่จะสงสัยเช่นกัน เธอเงยหน้าขึ้นจากตำราแล้วมองเบลล่า  เรนิสชักมีลางสังหรณ์ไม่ค่อยดีซะละ นางจิ้งจอกตัวร้ายจะทำอะไรอีก  “วีราเนส กลับบ้านในเมืองหลวงทุกสัปดาห์ บ้านผุๆที่พึ่งซ่อมนั่นแหละ เมื่อก่อนเจ้าหล่อนชอบเอาสมุดบันทึก และรายงานที่เขียนโดยอาจารย์กับรุ่นพี่ที่จบปีที่แล้วมานั่งไล่ดู เน้นเป็นพิเศษในคนที่เรียนปรุงยา ยายนั่นไม่ได้เรียนปรุงยาซะหน่อย จะดูไปทำไม ไม่รู้จะขยันอะไรนักหนา”  เอ๋ อย่าบอกนะว่าเบลล่าสอดแนมว่าที่สามี บ้านผุๆที่เรียกก็เป็นบ้านของว่าที่สามี   เรนิสมองเบลล่าอย่างสงสัย  “ใช่ ฉันตั้งใจสอดแนมนายแวน เผื่อว่านายนั่นจะทำอะไรไม่ดีหรือมีผู้หญิงที่ไหน ฉันจะได้เล่นงานได้ จะได้ฟ้องพี่ชายแอนเธมให้จัดการเขาด้วย”  “แล้วเรื่องวีราเนส” เธอถามต่อด้วยความสนใจ ยายนั่นมีแผนอะไรอีก  “จริงๆวีราเนสขยันศึกษางานของคนอื่นอยู่ช่วงหนึ่ง แล้วหยุดไป ฉันเดาเอาว่าคงขี้เกียจแล้ว ยายนี่ทำอะไรไม่ปกติ อยู่ดีๆ ตอนนี้กลับมาดูใหม่ ได้ยินว่าเน้นเอาเฉพาะของเจนนี่ เห็นขอยืมงานเขียนที่เจนนี่เคยทำไว้จากอาจารย์เอาไปดูเพิ่ม แปลก นึกว่าจะไม่ชอบเจนนี่แต่แอบศึกษางานของเจนนี่”  นางจิ้งจอกแดง หรือว่าระแคะระคายเรื่องเจนนี่วางแผนจัดฉาก  &nbsp;  เรื่องเงียบไปตั้งเป็นปี ทำไมพึ่งมีรื้อคดี   เรื่องมันผ่านไปตั้งนานแล้ว ไม่มีใครพูดถึงมานานจนเรนิสลืมๆไปแล้วด้วยซ้ำ  หากซีริลเป็นคนสั่งให้วีราเนสทำ...หรือเขาก็สงสัยเจนนี่  แนวทางของเขาคือ รอจังหวะเหมาะ หลักฐานพร้อมค่อยเล่นงาน หรือหลักฐานไม่มีเขาก็สร้างขึ้นมาได้  สมองของเธอแล่นไปทันที  รายงานของเจนนี่ ลายมือ สร้างหลักฐาน...  เธอหวาดระแวงมากไปไหม แต่ถ้ามันเป็นเรื่องจริง  แก้ไขอะไรตอนนี้ทันไหม หวังว่าจะไม่สายเกินไป  &nbsp;  &nbsp;  เรนิสจับมือเจนนี่ ขอตัวกลับห้องทันที   เธอต้องรีบลงมือ ซีริลน่าจะรู้ว่าใครเป็นคนทำ เขารู้ตั้งแต่เมื่อไหร่ มีอะไรทำให้เขารู้ เรื่องนั้นไม่สำคัญ ที่สำคัญคือเธอต้องลงมือก่อนเขาจัดฉากเสร็จ  “จูน เธอเขียนจดหมายเวทย์ไปบอกอองตัวร์ ให้เขารับพ่อแม่เธอไปอยู่ที่อีสเทร่าแบบเงียบๆ แล้วบอกพ่อกับแม่เธอให้รีบเดินทาง ไม่ต้องเก็บของอะไรทั้งนั้น เอาแค่ของมีค่าเป็นค่าใช้จ่าย ทิ้งทุกอย่างไว้ ไปให้เงียบที่สุด”  &nbsp;  “เธอหมายความว่าเรื่องที่ฉันวางแผนจัดฉากเขากับยายนั่น เขารู้แล้วงั้นหรือ”  “ไม่แน่ใจ แต่ถ้าเขาลงมือ เธอจะหนีไม่ทัน ฉันจะช่วยอะไรเธอไม่ได้”  เธอไม่แน่ใจว่าเธอตื่นตูมเกินไปไหม แต่ถ้ามัวแต่รอดู อาจจะไม่ทัน   “แล้วเราต้องทำยังไงต่อ”  “หนีสิ ถามได้ยายแสบ เธอเล่นงานเขาไว้คราวนั้นหนักมากนะ หากเขาไม่เอาคืนก็ไม่ใช่เขาแล้ว”  ทั้งชั้นเชิง ทั้งอำนาจ เธอสู้เขาไม่ได้ แต่ถ้าเรื่องหนี เขาอาจจะจับไม่ได้ไล่ไม่ทัน  &nbsp;  เจนนี่สีหน้าดูซีดลงไปบ้าง  เรนิสจรดปากกาเขียนจดหมายเวทย์ด่วนถึงดิอัส เลขาของเธอ  ให้เตรียมรถม้าให้เธอกลับแคว้นเทรลิส พรุ่งนี้มารับเธอกลับคฤหาสน์ตระกูลเทรลิสเลย  เธอเขียนจดหมายส่งให้ท่านแม่  &nbsp;  มีอะไรต้องเตรียมบ้าง  เรนิสนั่งจดรายการของที่จะต้องเตรียม และสิ่งที่ต้องการให้ดิอัสทำ  ทุกอย่างต้องเสร็จภายในคืนนี้ ไม่งั้นอาจจะไม่ทัน  &nbsp;  “พรุ่งนี้ หลังสอบเสร็จ ฉันจะทำเป็นกลับไปคฤหาสน์ตระกูลเทรลิส ส่วนเธอหาทางแอบขึ้นรถม้าฉันแบบไม่ให้ใครเห็น”   &nbsp;  จดหมายเวทย์เดินทางถึงอีสเทร่ากี่วันล่ะเนี่ย จะทันไหม แล้วจะถูกดักจับไหม   ใช่แล้ว ต้องวิธีนี้ถึงจะเร็วที่สุด   &nbsp;  &nbsp;  จดหมายเวทย์ถูกส่งไปอาณาจักรอีสเทร่าด้วยวิธีพิสดารภายในชั่วข้ามคืน   &nbsp;  ใช้แมวเปอร์เซียไปส่ง แบบนี้ทั้งปลอดภัยไม่ถูกดักจับ ทั้งรวดเร็ว เจ้าลิทเทิ้ลคิตตี้เทเลพอร์ทไปส่งจดหมายที่แคว้นลูฟฟ์ ตามด้วยอาณาจักรอีสเทร่า  เธอเล่าเรื่องเจนนี่กับแผนจัดฉากซีริลให้นายปีศาจฟังคร่าวๆ เขายอมให้ยืมแมว  ตอนแรกเจ้าแมวตัวร้ายไม่ยอมไป นิสัยเสียเหมือนเจ้านาย อยากทำก็ทำ ไม่อยากก็ไม่ทำ  เธอต้องสละชีวิตหนูแฮมสเตอร์ของเธอให้เป็นอาหารแมว หลังจากมันเขมือบหนูเสร็จมันก็ออกเดินทางอย่างว่าง่าย  สัตว์เวทย์มันต้องการกินเสียที่ไหน เหมือนเจ้าแมวเสียสตินี่กินเพื่อความบันเทิงมากกว่า เจ้าของประหลาด สัตว์เวทย์ก็ประหลาดเหมือนเจ้าของ  ที่จริงเธอลองถามเขาว่าเขาเทเลพอร์ทไปส่งเจนนี่ได้ไหม เขามองกลับมาด้วยสีหน้าและสายตาบอกอารมณ์ไม่ถูก  “ฉันเป็นมนุษย์ไม่ใช่ราชาปีศาจเหมือนตอนนั้น พลังเวทย์ไม่เท่าเดิม แค่เอาตัวเองไปคนเดียวไม่รู้ต้องใช้เทเลพอร์ทกี่รอบกว่าจะถึง ไม่นับว่าขนคนไปด้วย”  “ฉันเทเลพอร์ทพาคนอื่นไปได้แค่ใกล้ๆเท่านั้น ไกลขนาดนั้นไม่ไหว เหนื่อย”  เรนิสเงียบทันที เรื่องเขาเคยเป็นราชาปีศาจเป็นเรื่องอ่อนไหวที่เธอไม่อยากพูดถึงอีกถ้าไม่จำเป็น แค่เขาให้ยืมสัตว์เวทย์ นับว่าเป็นบุญคุณแล้ว  งานนี้เธอติดหนี้นายปีศาจอีกครั้ง...  &nbsp;  การสอบเป็นไปอย่างไร เรนิสไม่ค่อยรับรู้ ทั้งเธอทั้งเจนนี่สักแต่ว่าทำ พอสอบเสร็จเธอกับเจนนี่แทบจะถลาออกจากห้องสอบ  “พวกเธอ” เสียงวีราเนสดังขึ้นด้านหลัง  “อะไร” เจนนี่หันไปสวนกลับ  “หึ เธออย่าคิดนะว่าลอบกัดฉันแล้วจะลอยนวลไปได้”  “ลอบกัด ลอบกัดอะไรคะ เจนนี่ไม่รู้เรื่องเลย” เจนนี่เอียงคอถามอย่างไร้เดียงสา  ยายแสบ อย่าพึ่งเล่นละคร ตอนนี้รีบอยู่ เรนิสลากเจนนี่ที่ยังอินกับบทนางเอกออกมา  “เธอ อย่าคิดนะว่าฉันจะจับไม่ได้ว่าเธอใส่ร้ายฉัน”  ชัดเจนว่าความแตกแล้ว แม่นางร้ายหมายเลข 2 จะว่าไปเจนนี่แค่ส่งจดหมายกับยาให้เจ้าหล่อน คนใส่ยาในถ้วยชาก็หล่อนนั่นแหละ ไม่มีใครจับมือให้เจ้าหล่อนทำเสียหน่อย  &nbsp;  ทำไมซีริลไม่เล่นงานวีราเนสงั้นหรือ ง่ายๆ ทำไปไม่คุ้ม เขาไม่อยากเป็นศัตรูกับตระกูลของวีราเนส แล้วแผนนี้ซีริลคงรู้ว่าวีราเนสไม่ได้วางเอง เขาต้องการจัดการคนบงการ ใครที่มีแนวโน้มอันตรายกับเขา เขาจะไม่ปล่อยไว้  วีราเนสไม่อันตราย คนที่เขาบงการได้ เขาไม่จำเป็นต้องลงมือ  &nbsp;  แต่งานนี้มาแปลก ยายนี่เก็บเนื้อเก็บตัวอยู่หลายเดือน ทำไมอยู่ดีๆมาหาเรื่อง หรือว่าเจ้าหล่อนมั่นใจว่าจะสามารถเล่นงานพวกเธอได้ในเร็ววัน เลยกร่างขนาดนี้  คิดแล้วไม่มีผิด ต้องมีแผนร้าย  วีราเนสยังไม่หยุดหาเรื่อง ยายนั่นเร่งฝีเท้าตามมา  “พวกเธอหยุด”  “พอดีเรามีธุระ ไม่มีเวลาคุย ขอตัว” เรนิสตัดบทสั้นๆพร้อมกับลากดึงเจนนี่ออกไป  วีราเนสดึงชายเสื้อคลุมเธอไว้  “หึ ฉันจะคอยดูว่าเธอจะอวดดีไปได้เท่าไหร่ ถ้าเจ้าชายซีริลเห็นความเลวร้ายของเธอ เขาต้องทิ้งเธอแน่ๆ”  เอาสิ เธอไม่กลัวโดนทิ้งหรอก กลัวแต่เขาจะไม่ทิ้งเธอต่างหากล่ะ  “แล้วที่เธอวางแผนฆ่าฉันล่ะ เขาเห็นความเลวร้ายของเธอรึเปล่า” เรนิสหันไปพูดตอกหน้า วีราเนสชะงักไป เธอกระชากเสื้อคลุมของเธอกลับก่อนจะลากเจนนี่ออกไป ไม่มีเวลาสำหรับการตบตี พวกเธอรีบ  &nbsp;  รถม้าตระกูลเทรลิสจอดอยู่หน้าโรงเรียน พวกเธอรีบออกไปตั้งแต่ช่วงบ่าย   หน้าคฤหาสน์ตระกูลเทรลิส มีรถม้าประจำตระกูลรอไว้ 3 คันสำหรับให้เธอเดินทางกลับ ไม่มีคนยืนอยู่รอบรถ มีแต่องครักษ์ที่ยืนอยู่ไกลๆ  คฤหาสน์เงียบกริบ เธอออกคำสั่งให้คนรับใช้ทุกคนอยู่ในห้อง ห้ามออกมา เพื่อไม่ให้ใครเห็นว่าเจนนี่มาที่นี่ เจนนี่ต้องเปลี่ยนเสื้อผ้าเพื่อปลอมตัว  &nbsp;  “ไม่มีเวลามาก ตอนนี้ฉันให้คนปล่อยข่าวว่าท่านแม่ป่วย ฉันต้องเดินทางกลับด่วน” เรนิสพูดถึงแผนสั้นๆ  “คนที่จะขึ้นรถม้ากลับเป็นเธอ จูน” น้ำตาเอ่อคลอขึ้นมา อยู่ด้วยกันไม่นานจะต้องจากกันอีกแล้ว เธอสลัดความรู้สึกออกไป เวลามีไม่มาก ไม่ใช่เวลามาร้องไห้ร่ำลา  “เธอไม่ได้ไปกับฉันหรือไง” เจนนี่ทำหน้าตกใจ  “ไปไม่ได้” ไปได้แค่คนเดียว ท่านหญิงเรนิสที่เดินทางกลับบ้านจะมี 2 คนได้อย่างไร ถ้าบังเอิญถูกตรวจขึ้นมา แผนก็พังหมด  ถ้าเจนนี่หนีออกไปไม่ได้ เรื่องนี้ลำบาก เจนนี่เป็นสามัญชน โทษการวางยาเจ้าชายไม่ใช่โทษธรรมดา วีราเนสน่าจะใช้ข้ออ้างอะไรสักใส่ความเจนนี่  หากถูกสงสัยก็จะถูกนำตัวมาสอบสวน ถ้าอยู่ในมือเขาแล้ว ใครจะรู้ว่าอะไรจะเกิดขึ้น  เรนิสคาดเดาไม่ได้ว่าซีริลจะเลือกลงมือหนักหรือเบา ในเมื่อเขาไม่ได้รู้สึกอะไรกับเจนนี่ แถมเจนนี่ยังเคยวางแผนใส่ความเขา   ดูจากสีหน้าวีราเนสวันนี้แล้ว เหมือนวีราเนสมั่นใจมากว่าเป็นเจนนี่ที่วางแผนเรื่องยานอนหลับ และน่าจะมีแผนจัดการกับเจนนี่แล้วด้วย สีหน้าสะใจแบบนั้น  หลักฐานมีไหมก็ไม่รู้ แต่ของพวกนี้ทำปลอมได้ อย่างเรื่องที่ตระกูลบาร์ตัน  &nbsp;  &nbsp;  &nbsp;  “จะมีรถม้าอีกคัน กลับไปแคว้นลูฟฟ์ด้วย แต่จะเป็นเด็กสาวที่ฉันจ้างมา”  &nbsp;  “จูน ฉันมีวิกผมสีดำให้ ระหว่างเดินทาง ให้เธอปลอมตัวเป็นฉัน เมื่อถึงแคว้นเทรลิสแล้ว จะมีรถม้าตระกูลพาร์กเกอร์มารับเธอออกไป”  &nbsp;  “ตระกูลพาร์กเกอร์ ทำไมพวกเขายอมช่วย” เจนนี่ทำหน้างุนง  “ก็จ่ายเงินสิ” เรนิสตอบอย่างทดท้อใจ งานนี้เธอหมดไปเยอะจริงๆ  ทำไมงั้นหรือ ก็เธอยอมลดสัดส่วนผลกำไรสินค้าของเธอลงถึง 20% ไปอีก 10 ปี แลกกับการให้พวกเขาส่งเจนนี่ข้ามชายแดน พร้อมกับของไม่ก็สินค้าอะไรก็ตามที่พวกเขาอยากได้ ขนได้ขนไป ไม่รู้งานนี้เธอจะหมดตัวหรือเปล่า  พ่อค้าจะมีอะไร แค่จ่ายให้จนพอใจก็ทำงานให้ พวกเขายินยอมให้ใช้เครือข่ายในการพาคนหนี  ตระกูลพาร์กเกอร์สมเป็นตระกูลพ่อค้า ขอเพียงให้ผลประโยชน์พวกเขาอย่างเพียงพอ พวกเขาพร้อมจะช่วย  ตอนนี้เจนนี่ยังไม่ได้ติดคดีใดๆ การพาเจนนี่หนียังไม่ถือเป็นเรื่องผิดกฏหมาย ตระกูลพาร์กเกอร์ไม่ปฏิเสธ  &nbsp;  &nbsp;  “รถม้าตระกูลเทรลิสผ่านออกชายแดนโดยไม่ขออนุญาตไม่ได้ แต่ตระกูลพ่อค้าอย่างตระกูลพาร์กเกอร์เข้าๆออกๆเรื่อยๆ จะไม่มีใครสงสัย” เรนิสอธิบาย  &nbsp;  “แล้วเธอล่ะ จะเอายังไง ให้ฉันหนีไป อย่างนี้คู่หมั้นเธอจะเล่นงานเธอรึเปล่า”  “ฉันจะหลบอยู่ที่บ้านในเมืองหลวงสักช่วง หลังจากนั้นจะมีรถม้ากลับมาส่งฉันที่เมืองหลวง ทำทีว่าฉันเพิ่งกลับมา เรื่องเธอหนีจะไม่เกี่ยวกับฉัน ฉันจะทำเป็นไม่รู้ไม่ชี้”  สาวใช้ของเธอ แอนนา ไปกับเจนนี่เพื่อให้การปลอมตัวสมจริง และจะนั่งรถม้ากลับมาเมื่อทุกอย่างเรียบร้อย  ดิอัสก็จะเดินทางไปพร้อมเจนนี่เช่นกัน  ทุกอย่างทำเหมือนกับว่าคนที่ไปเป็นเธอ  &nbsp;  &nbsp;  &nbsp;  “ปกติ รถม้าตระกูลเทรลิสไม่มีคนตรวจค้น แต่ไม่แน่ เธอไปได้คนเดียว เพราะถ้าเกิดมีคนตรวจค้นจริงๆแล้วพวกเราอยู่ด้วยกัน จะไม่มีใครรอด”  การออกนอกเมืองหลวงมีการตรวจค้นตลอด รถม้าชนชั้นสูงน้อยครั้งจะถูกตรวจค้น  เธอส่งเจนนี่จากในบ้าน เธอให้เจนนี่ใช้ผ้าโปร่งคลุมผมพร้อมวิก เพื่อไม่ให้องครักษ์สังเกตว่าคนที่ขึ้นรถม้าไม่ใช่เธอ  เรนิสโผเข้ากอดเจนนี่ ก่อนจะกระซิบเบาๆ “จูน ขอให้โชคดี”  “ไปเถอะ ไม่มีเวลาแล้ว”  &nbsp;  เจนนี่หันมามองเธออีกก่อนออกจากบ้านไป เรนิสแอบมองที่หน้าต่าง  ไม่มีเวลาจะมาเสียใจหรือร่ำลาอะไรมากมาย เวลามีไม่มากจริงๆ  จากกันวันนี้แล้วไม่รู้จะเจอกันอีกวันไหน แต่ตราบใดที่มีชีวิตอยู่ คงได้เจอกัน  &nbsp;  เรนิสถอนหายใจ ต่อไปไม่มีทั้งพี่ชายกำมะลอ ไม่มีพี่สาวอยู่เป็นเพื่อนแล้ว  &nbsp;  &nbsp;  เรนิสเก็บตัวอยู่แต่ในห้อง มีแค่เลดี้มาร์ธากับสาวใช้คนสนิทไม่กี่คนที่รู้ว่าเธอยังอยู่ในบ้าน  ไม่มีใครกล้ามาขอตรวจค้นคฤหาสน์ตระกูลเธอโดยไม่มีเหตุผลอยู่แล้ว เธอซ่อนตัวอยู่ในห้องไม่ไปไหนทั้งนั้น   นอกจากเลดี้มาร์ธาและสาวใช้อีกไม่กี่คนที่ทำหน้าที่ยกอาหารมาให้เลดี้มาร์ธาและดูแลพวกเธอ คนอื่นในบ้านแทบไม่มีใครรู้ด้วยซ้ำว่าท่านหญิงอยู่ในคฤหาสน์โดยตลอด พวกเขาต่างคิดว่าเธอกลับแคว้นเทรลิสไปแล้ว เธอไม่มั่นใจว่าในบ้านเธอมีสายของใครบ้างด้วยซ้ำ  &nbsp;  คงไม่มีใครสังเกตว่าเลดี้มาร์ธากินจุขึ้นหรอกนะ  &nbsp;  ในไม่ช้า ตระกูลเธออาจถูกตรวจค้นเพื่อหาคน ว่าเธอซ่อนคนไว้ไหม  &nbsp;  งานที่ต้องทำคือเตรียมตัว หากแผนแตก และถูกตรวจค้น เธอให้เลดี้มาร์ธานำเอกสารทั้งหมดในห้องทำงานของท่านพ่อมาให้เธอตรวจสอบ ส่วนใหญ่เป็นบัญชีกับจดหมาย หากมีอะไรที่ดูล่อแหลมหรือสุ่มเสี่ยง เธอเผาทิ้งทั้งหมด  เรนิสส่งจดหมายกลับไปให้ท่านพ่อ ให้คนที่ไว้ใจได้ส่ง เธอบอกเขาว่าเธออาจจะมีเรื่องกับเจ้าชายเพราะช่วยคนหนี คฤหาสน์ตระกูลอาจถูกตรวจค้นเช่นกัน ให้ท่านพ่อเตรียมตัวด้วย  ที่น่ากลัวคือมีคนเอาของน่าสงสัยมาวางไว้ ดังนั้นต้องระวังตัว  ความรู้สึกผิดผุดขึ้นมา เธอก่อเรื่องให้ท่านพ่ออีกครั้งแล้ว ท่านพ่อตามใจเธอครั้งแล้วครั้งเล่าหากเขาทำได้ ทุกครั้งที่เธอทำเรื่องขึ้นมา ไม่เคยดุว่าเธอด้วยซ้ำ   เธออาจทำให้เกิดปัญหา แต่เธอก็ต้องช่วยเจนนี่เช่นกัน  &nbsp;  แต่เธอคาดว่าแผนของเธอน่าจะได้ผล ใครก็ตามที่คิดจะจับเจนนี่ไม่มีทางคิดว่าเธอจะทุ่มสุดตัวเพื่อเพื่อนคนหนึ่งขนาดยอมให้ใช้ชื่อตัวเองและรถม้าของตระกูลในการหนี  น่าเสียดาย อีกฝ่ายไม่มีทางเดาได้ว่าเจนนี่ไม่ใช่แค่เพื่อน...  &nbsp;  เบลล่าส่งข่าวมาเพื่อฝากเลดี้มาร์ธาส่งให้เธออีกที เหตุการณ์ที่โรงเรียนวุ่นวาย มีการตามหาตัวเจนนี่ เพราะมีคนกล่าวหาว่าเจนนี่พยายามวางแผนลอบปลงพระชนม์เจ้าชายซีริล ท่านหญิงวีราเนสระบุว่ามีจดหมายจากเจนนี่ส่งมาให้เธอวางยาพิษเจ้าชายซีริล  พวกองครักษ์มาที่โรงเรียนเพื่อนำตัวเจนนี่ไปสอบสวน  &nbsp;  หลักฐานไม่หนักแน่น แค่คำกล่าวหาของวีราเนสกับจดหมายฉบับหนึ่งแล้วจะจับใครก็ได้อย่างนั้นหรือ  เรียกว่าพวกชนชั้นสูงรังแกเด็กสามัญชนชัดๆเลย  &nbsp;  &nbsp;  &nbsp;  เจนนี่หายไปจากโรงเรียนอย่างไร้เบาะแส คนที่อยู่ด้วยคนสุดท้ายคือเธอ กับวีราเนส  นั่นทำให้เจนนี่ถูกสงสัยมากขึ้นที่อยู่ดีๆก็หายไปจากโรงเรียนโดยไม่มีเหตุผล แม้แต่เหรียญสำหรับประธานนักเรียน เธอก็ทิ้งไว้ที่ห้อง  ใครจะเอาไปด้วย เกิดมันเป็น GPS ได้ด้วย ก็แย่น่ะสิ  ปลงพระชนม์บ้าบออะไรกัน ซีริลตั้งใจทำให้เป็นเรื่องร้ายแรง&nbsp;&nbsp;&nbsp;   ข้อกล่าวหาดูไม่สมเหตุสมผล อ้างขึ้นมาเพื่อจับกุมเจนนี่ไปสอบสวนเท่านั้นแหละ    &nbsp;  &nbsp;  ระดับซีริล ขนาดแกรนด์ลอรด์ตระกูลบาร์ตัน เขายังจัดการลอบสังหารและโยนความผิดได้อย่างหมดจดเลย  ครอบครัวสามัญชนอย่างเจนนี่ หากเขาจะเล่นงาน ไม่มีทางรอดแน่  &nbsp;  และหากเขารู้ว่าเธอมีส่วนเกี่ยวข้องช่วยให้เจนนี่หนีล่ะ  เขาจะคิดไหมว่าเธอร่วมวางแผนจัดฉากเขากับวีราเนส  ไหนจะเรื่องความสัมพันธ์ระหว่างเธอกับนายปีศาจ ความพยายามยกเลิกพันธะหมั้นหมาย เขาอาจจะโยงเป็นเรื่องเดียวกัน ทั้งๆที่จริงๆเธอแทบไม่รู้เรื่องการจัดฉากด้วยเลย หากเธอรู้ก่อนเธอคงห้ามเจนนี่ไม่ให้หาเรื่องใส่ตัวแบบนั้น  &nbsp;  เรนิสได้แต่สวดมนต์  ขอให้เจนนี่ปลอดภัยไปถึงมือเจ้าชายอองตัวร์ เรนิสค่อนข้างมั่นใจว่าถ้าแผนสำเร็จ เจนนี่ออกจากอาณาจักรฟานส์ไปถึงอีสเทร่าได้ อองตัวร์น่าจะคุ้มครองเจนนี่ได้ และ ซีริลไม่มีทางเป็นศัตรูกับอองตัวร์ด้วยเหตุผลแค่นี้  ขอเพียงรถม้าประจำตระกูลเธอกลับมาทันก่อนที่ใครจะรู้ว่าเธออยู่ในเมืองหลวงไม่ได้ออกไปไหนอย่างที่คนอื่นคิด เท่านี้เธอก็จะลอยนวลแล้ว...  เธอสามารถทำไม่รู้ไม่ชี้ว่าเจนนี่หายไปได้อย่างไร พยานมีมากมายว่าเธอกลับแคว้นเทรลิสเพิ่งกลับมา   ขอเพียงขบวนกลับของเธอมาทัน   แน่นอน หากมีองครักษ์ตรวจค้น ย่อมมีท่านหญิงเรนิสปลอม เดินทางกลับมากับรถม้าเช่นกัน  &nbsp;  เธอให้แอนนาหาตัวปลอมไว้แล้ว ไม่มีใครรู้หรอก ยกเว้นว่าซีริลกับองครักษ์คนสนิทเขาที่รู้จักเธอ จะมาดักรอตามประตูเมืองหลวงเพื่อตรวจค้นเอง  เป็นไปได้ยากมาก เขาไม่ลงมาทำอะไรแบบนี้เอง  ประตูมีตั้ง 4 ด้าน ถ้าด้านไหนดูอันตรายก็ให้สายไปแจ้งให้รถม้าไปเข้าด้านอื่นซะ  แผนการครั้งนี้เตรียมภายในไม่ถึงวัน ช่องโหว่ย่อมมีไม่น้อย  แค่เอาเจนนี่ไปส่งถึงแคว้นอีสเทร่าได้ก็ถือว่าบรรลุวัตถุประสงค์แล้ว แผนจะสำเร็จตลอดทางหรือไม่ ไม่อาจรู้ได้ แต่เธอหวังจริงๆว่า สวรรค์จะคุ้มครองเธอและเจนนี่  หวังว่าสวรรค์จะคุ้มครองเธอ...  &nbsp;  &nbsp;  &nbsp;  เรนิสถอนหายใจอีกครั้ง เธอเปิดกล่องใส่ของที่ล็อคไว้ด้วยเวทย์ของเธอ หยิบสมุดบันทึกเล่มนั้นขึ้นมา  มือของเธอสัมผัสมันอย่างเบาๆ เธอค่อยๆเปิดอ่าน  ไม่มีอะไรที่เหมือนเดิม  นี่มันรูทไหนของนางเอกอย่างเจนนี่ เละเทะซะไม่มีดี ถูกพระเอกหมายเลข 1 ไล่ล่าต้องหนีหัวซุกหัวซุน ไม่ต้องพูดเรื่องตกหลุมรักกัน แค่ซีริลไม่จับเจนนี่แขวนคอก็นับว่าบุญละ   &nbsp;  ซีริล หน้ากากเขาหลุดออกมาแล้ว ตอนนี้ไม่รู้ว่าเขาจะทำอะไรต่อ ที่แน่ๆเขาไม่ได้คิดฆ่าเธอในตอนนี้ บางครั้งเธอต้องยอมรับว่าถึงเธอจะทำให้เขาโกรธจนขาดสติ แต่สิ่งที่เขาทำกับเธอเรียกว่าเบามากหากเทียบกับคนอื่น &nbsp;  แต่เขาคิดลงมือนางเอกอย่างเจนนี่แทน...ครั้งนี้เธอช่วยเจนนี่ เขาจะลงมือกับเธอไหม   &nbsp;  &nbsp;  ซิลบาสเตียน เขาก็ไม่ใช่ซิลบาสเตียนในเกม ไม่มีอะไรที่เหมือนกัน   เธอเข้าใจแล้วว่าเรื่องควรเป็นอย่างไร ซิลบาสเตียนหากรอดจากการถูกลอบสังหารครั้งใหญ่ เขาควรจะเข้าเมืองหลวงไปให้เร็วที่สุดและจะได้หลักฐานการใส่ความตระกูลบาร์ตัน เรื่องนี้อาจจะเป็นจุดที่เขาใช้ปลดพี่ชาย   นายปีศาจไม่ได้เข้าเมืองหลวงหลังเหตุการณ์ลอบสังหาร เขาไปช่วยแอนเธมเสียเวลาหลายวัน เกมเปลี่ยน เขาไม่ได้ไปหาหลักฐานการลอบสังหารตระกูลบาร์ตัน แต่แอนเธมไม่ตายทั้งที่น่าจะตายไปแล้ว หากแอนเธมตายจริง ท่านปู่เขาไม่มีทางสละตำแหน่ง ไม่รู้ว่าท่านพ่อของเบลล่าจะมีชะตากรรมอย่างไร  &nbsp;  แวน ไม่เร็วไม่ช้าก็ต้องแต่งงานกับเบลล่าที่ไม่ได้อยู่ในเกมตั้งแต่ต้น เบลล่าเป็นคนที่ถูกเธอดึงเข้ามาสู่เกมแห่งความยุ่งยาก   ทั้งเจนนี่กับนายปีศาจ ทำให้เกิดการหมั้นระหว่างแวนกับเบลล่า ส่วนเธอ อาจจะเป็นเหตุผลให้นายปีศาจอยากถอนหมั้น  ที่จริงเธอก็มีส่วนผิดต่อเบลล่าที่ดึงเบลล่าเข้ามาในเกมที่วุ่นวายแบบนี้ ไม่อย่างนั้นเบลล่าตอนนี้คงอยู่กับพี่สาวที่อาณาจักรน้ำแข็ง   &nbsp;  อเล็กซิส เขาหลุดไปจากตระกูลเทรลิส มีเส้นทางทะเยอทะยานของตัวเอง ได้ข่าวว่ามีตระกูลชนชั้นสูงตระกูลหนึ่งจะรับเขาเป็นบุตรบุญธรรม   โชคดีแค่ไหนที่ไม่ใช่ตระกูลเธอ นายงูเห่านั่นไปอยู่ไหนมีแต่ลอบกัด  เจนนี่เคยพูดกับเธอ “ถ้าฉันเป็นเธอฉันจะส่งคนไปฆ่านายนั่นตั้งแต่เด็กแล้ว ไม่ปล่อยให้มันมาสร้างปัญหาจนถึงทุกวันนี้”  แต่ถ้าย้อนเวลากลับไปได้ เธอจะหาคนไปฆ่าเขาไหม ตอบยาก จนถึงทุกวันนี้เธอยังไม่เคยบงการฆ่าใครเลย ที่ผ่านมาการลงมือมีแต่เพื่อป้องกันตัว  &nbsp;  มิคาเอล ไปอยู่ที่วิหารแล้วและเขาไม่กลับมาอีก  &nbsp;  อองตัวร์ ไม่เคยเรียนที่นี่ ส่วนแอริล ไม่ได้เป็นนางร้ายแต่เป็นเจ้าหญิงทอมอันธพาล  เรื่องก่อสงครามไม่น่าจะมี...  ตามเกมหากอองตัวร์จะก่อสงคราม เขาจะชนะ เธอพอเข้าใจแล้ว อาณาจักรฟานส์น่าจะมีปัญหาภายใน พี่น้องแย่งบัลลังก์กัน  ตามเกม มีบอกแค่ว่าอองตัวร์มีพันธมิตรบุกจากทางเหนือมาช่วยสงคราม น่าจะเป็นเบียทริกซ์ เธออาจจะฉวยโอกาสแก้แค้นแทนท่านพ่อของเธอที่ถูกใส่ความ หรือแอนเธมที่น่าจะตายไปแล้ว ลำพังอาณาจักรน้ำแข็งกองทัพขนาดเล็ก ไม่มีทางชนะ แต่ถ้าร่วมมือกันกับอาณาจักรอีสเทร่าก็ไม่แน่  ตอนนี้อองตัวร์ทำพันธะไม่รุกรานแคว้นเทรลิส ไม่รวมอาณาจักรฟานส์ส่วนอื่น แต่เขามีความสัมพันธ์ที่ดีกับตระกูลปัวร์เรสแคว้นลูฟฟ์ ยากที่เขาก่อสงคราม   &nbsp;  นายพาร์กเกอร์...เรนิสถอนหายใจ รสนิยมไม่ปกติ ชอบแอริล  ตกลงเขาชื่ออะไรนะ ทุกวันนี้เธอยังนึกไม่ออก จำไม่ได้เลย  &nbsp;  แต่ที่น่าตกใจกว่าคือ พระเอกรูทลับอย่างมาร์คัส ชอบเจ้าชายซิลบาสเตียน เป็นเกย์ไปซะแล้ว และภารกิจของนายนั่นถูกนายปีศาจสั่งยกเลิก  &nbsp;  เรนิสปิดสมุดเล่มนั้นอย่างแผ่วเบา เวทย์ไฟในมือของเธอเผาสมุดเล่มนั้นจนหมด  เธอไม่มีความจำเป็นต้องใช้มันแล้ว ไม่มีอะไรที่เหมือนเดิม  และเธอต้องกำจัดมัน หากมีใครตรวจค้นแล้วเจอมัน เธออาจจะมีปัญหา...  

 </div> 
