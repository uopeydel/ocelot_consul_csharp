 <div style="word-wrap: normal;width:90%;">
			
				
    &nbsp;  &nbsp;  เบลล่ามีข้อสังเกตเกี่ยวกับวีราเนส อยู่ดีๆยายนั่นก็เอาเอกสารที่มีลายมือของทุกคนในโรงเรียนมาศึกษา  ด้วยนิสัยปกติ ไม่ได้ขยันขนาดนั้น  ที่ทำให้เบลล่าแปลกใจคือ วีราเนสเอาลายมือของเธอไปศึกษาดู  หรือว่าจะสงสัยเรื่องนั้น  เป็นไปไม่ได้ จดหมายเธอก็บอกให้วีราเนสเผาไปแล้ว เรื่องลายมืองั้นหรือ เธอปลอมเอาให้ไม่เหมือนของตัวเอง  ใครจะโง่เขียนด้วยลายมือตัวเองล่ะ ต่อให้วีราเนสไม่เผาจดหมาย ก็ไม่มีหลักฐานเอาผิดได้อยู่แล้ว  เสียดาย แผนคราวที่แล้วพังเละเทะเพราะยายโง่นั่นไม่ยอมล้างถ้วยชา นิสัยเสียกินแล้วไม่เก็บทำให้แผนไม่สำเร็จ...  &nbsp;  เหมือนยายแบ๊วไม่คิดอย่างนั้น ดูยายแบ๊วเดือดร้อนขนาดหนักถึงกับลากเธอกลับห้องทันที  &nbsp;  “หนีสิ ถามได้ยายแสบ เธอเล่นงานเขาไว้คราวนั้น หากเขาไม่เอาคืนก็ไม่ใช่เขาแล้ว”  &nbsp;  เรนิสให้เธอเขียนจดหมายให้อองตัวร์ส่งคนมารับพ่อแม่เธอหนีไปอีสเทร่าและให้พ่อแม่เธอหนีไปเงียบๆ  วิธีการส่งจดหมายได้สัตว์เวทย์ของซิลบาสเตียนส่งให้ ไม่รู้เรนิสขอยังไง เอาว่านายปีศาจของยายแบ๊วยื่นมือมาช่วยเธอ  &nbsp;  &nbsp;  ดูท่าทางยายแบ๊วจะกลัวคู่หมั้นมาก ถึงขนาดวางแผนหนีอย่างเป็นจริงเป็นจัง  &nbsp;  “ที่จริงวีราเนสไม่มีทางมีหลักฐานอะไรเอาผิดฉันได้” เจนนี่แย้งไป ถามว่าเธอกลัวไหม เธอก็กลัว แต่ยังมั่นใจว่าไม่มีหลักฐานแน่นอน  “เธอจะบ้ารึเปล่า มีหรือไม่มีก็ต้องหนี ถ้าซีริลจะเล่นงานเธอมันไม่ยากเลย อย่าลืมเธอไม่มีทั้งฐานอำนาจครอบครัว ไม่มีอะไรคุ้มครอง หลักฐานไม่มีอยู่แล้ว ที่ยายนั่นเอารายงานเธอไป...”  เรนิสนิ่งไปครู่หนึ่ง “น่าจะสร้างจดหมายปลอมขึ้นมา”  &nbsp;  “โทษของการวางยาราชวงศ์ร้ายแรงนะ คราวที่แล้ววีราเนสไม่โดนลงโทษเพราะเธอถูกถอนหมั้น แล้วมันก็แค่ยานอนหลับ และ พระราชาทรงเห็นแก่หน้าตระกูลทริฟเวอร์ ไม่อยากให้มีเรื่องขัดแย้งเพิ่มเลยปล่อยไป”  “แต่ถ้าเป็นเธอ ไม่มีฐานอำนาจคุ้มครอง ไม่รู้ว่าเขาจะเล่นแรงขนาดไหน ตอนนี้ยังคาดเดาไม่ได้”  “การสอบสวนไม่มีคำว่ายุติธรรมหากมีคนแทรกแทรง” เรนิสสรุป  &nbsp;  &nbsp;  &nbsp;  เธอไม่รู้ว่าเรนิสเตรียมอะไรบ้าง แต่เหมือนมีอะไรที่เรนิสต้องทำเยอะมาก  &nbsp;  “เธอคิดอะไรออกมาได้ตั้งมากมายในเวลาสั้นๆได้ยังไง” เจนนี่ขมวดคิ้วเมื่อชะโงกดูรายการที่เรนิสเขียนส่งให้เลขาส่วนตัว  เรนิสพูดไปเขียนไป “หือ ไม่เห็นแปลกเลย ฉันเริ่มวางแผนหนีรูทหายนะ มาหลายปี พอมีเวลาว่างก็นั่งคิดเป็นงานอดิเรกอย่างหนึ่ง มีอยู่เกินร้อยแผนแต่ส่วนใหญ่ไม่ค่อยเข้าท่า ไม่น่าจะรอด ที่ดีๆดูทำแล้วอาจจะรอดมีแค่ไม่ถึง 20 แผน ตั้งแต่แกล้งเสียสติ แกล้งป่วยเป็นโรคร้ายแรงรักษาไม่หาย ปลอมตัวหนี แล้วก็การจัดฉากให้ตัวเองถูกลอบสังหารตายอันนี้ดูเข้าท่าที่สุด แต่จัดฉากต้องเตรียมตัวนานเป็นเดือน ไหนจะต้องจ้างนักฆ่า ไหนจะต้องหาสถานที่ เท่าที่ประเมิน ถ้าตกแม่น้ำหาศพไม่เจอถึงจะรอดอย่างสวยงาม ฉันเตรียมแม้กระทั่งเรือ พอแกล้งตายแล้วก็หนีลงเรือ แต่เวลากระชั้นขนาดนี้คงไม่ทัน เรือก็ยังไม่เสร็จดี”  “การจะวางแผนหนี ต้องคิดบ่อยๆ เวลาจวนตัวจะได้มีไอเดียว่าจะหนียังไง” เรนิสสรุปอีกที  ทัศนคติของยายแบ๊วฟังดูประหลาดๆ  เรนิสถอนหายใจแล้วพูดต่อ “ใครจะคิดว่านางร้ายอย่างฉันไม่ได้ใช้ ต้องเอาแผนพวกนี้มาให้นางเอกอย่างเธอใช้หนีพระเอก บ้าบอที่สุด”  &nbsp;  เรนิสจะให้ตระกูลพาร์กเกอร์พาเธอไปส่งที่อีสเทร่า  โชคดีนายท่านพาร์กเกอร์อยู่ในเมืองหลวง ดิอัส บรรลุข้อตกลงกับตระกูลพาร์กเกอร์ตอนเที่ยงคืน การต่อรองเท่าที่เธอรู้เป็นไปอย่างดุเดือด ตระกูลพาร์กเกอร์ตกลงที่จะช่วยพาเธอผ่านชายแดน  เรนิสบอกเธอว่า “รถม้าตระกูลพาร์กเกอร์จะส่งเธอผ่านชายแดนทางด้านแคว้นเทรลิส เข้าอีสเทร่า แล้วจะส่งเธอให้ถึงเมืองหลวงของอีสเทร่า พวกเขาจะดูแลเธอต่อ ตามสัญญากำหนด 5 ปี ถ้าถึงอีสเทร่าให้เธอพยายามติดต่ออองตัวร์ให้เขามา เอ่อ มาดูแลเธอ เธออาจต้องการคนคุ้มครอง”  &nbsp;  &nbsp;  เจนนี่รู้ก่อนออกเดินทางว่าเรนิสไม่ไปด้วย เธอจะเดินทางในฐานะของเรนิส และเรนิสจะซ่อนอยู่ในเมืองหลวง  ทุกอย่างเต็มไปด้วยความเร่งรีบ ไม่มีแม้แต่เวลาที่จะบอกลากันดีๆ   &nbsp;  ขบวนรถมีรถม้า 3 คัน มีรถม้าที่เธอนั่ง อีกสองคันเป็นผู้ติดตาม เรนิสบอกลาเธอจากในบ้าน คนรับใช้ต่างถูกสั่งให้อยู่ในห้องไม่ให้ใครออกมา  แม้แต่คนในคฤหาสน์ยังแทบไม่มีใครรู้ว่าคนเดินทางไปไม่ใช่เรนิสตัวจริง  ตอนขึ้นรถม้า เธอใช้ผ้าโปร่งคลุมศีรษะ ความสูงที่ไม่ได้ต่างกัน เส้นผมสีดำยาว ดูระยะไกลอย่างไรก็แยกไม่ออก นอกจากแอนนา ดิอัส และ คนขับรถม้าคันนี้แล้ว คนอื่นในขบวนไม่มีใครรู้ว่าเช่นกันว่าคนที่อยู่ในรถไม่ใช่เรนิส  &nbsp;  เจนนี่นั่งน้ำตาซึมในรถม้าของของตระกูลเทรลิส นี่เธอก่อเรื่องอีกแล้วใช่ไหม ตอนนี้เธออยู่ในเสื้อผ้าหรูหราของเรนิส สวมวิกผมยาวสีดำ  แอนนาพยายามปลอบใจ “ไม่เป็นไรนะคะ เดี๋ยวเรื่องเงียบแล้วค่อยกลับมา”   เมื่อไหร่เรื่องจะเงียบงั้นหรือ อาจจะตลอดไปก็ได้  ไม่ใช่แค่ยายแบ๊ว พ่อกับแม่เธอต้องเดือดร้อนด้วย ต้องทิ้งบ้าน ทิ้งทุกอย่างไป  หวังว่าพ่อกับแม่ของเธอจะปลอดภัย  คิดถึงตรงนี้ น้ำตาเธอแทบจะไหลลงมา  &nbsp;  &nbsp;  รถม้าหยุดลง มีเสียงโต้เถียงกันดังออกมา  เจนนี่ปาดน้ำตาที่คลออยู่ในเบ้าตา เกิดอะไรขึ้น  การเดินทางด้วยรถม้าชนชั้นสูงไม่เคยมีเหตุหยุดรถม้านี่นา  เจนนี่รู้สึกหัวใจเต้นแรงและเร็ว หรือจะมีคนรู้ว่าเธอจะหนี  แอนนาแย้มหน้าต่างออกไปถาม คนขับรถม้าแจ้งมาว่า มีองค์รักษ์ ขอตรวจค้นรถม้าของตระกูลเทรลิส  “ไม่เคยมีใครเสียมารยาทกับท่านหญิงมาก่อน ท่านหญิงจะกลับแคว้นไปเยี่ยมดัชเชส”  “มีคำสั่งให้ตรวจค้นคนเข้าออกเมืองหลวง ว่ามีใครเข้าออกบ้าง”  น่าแปลก ยายแบ๊วบอกว่าปกติไม่มีใครกล้าตรวจค้นรถม้าเธอ หรือว่าอีกฝ่ายระแคะระคายเรื่องเธอจะหนี  “มีคำสั่งแจ้งมาว่าให้ตรวจค้นทุกคันไม่มีข้อยกเว้น หากท่านหญิงมีผู้ติดตามที่น่าสงสัยให้นำไปตรวจสอบ”  เจนนี่มือเย็นเยียบ หากเธอถูกจับได้ ไม่ใช่เธอคนเดียวแล้ว จะโดนไปกันหมด ทั้งเรนิสและครอบครัวของเธอ  &nbsp;  “แอนนา บอกพวกเขาว่าฉันอยากพักผ่อน” เจนนี่กระซิบบอกแอนนาที่หน้าซีดเช่นกัน  &nbsp;  &nbsp;  &nbsp;  แอนนาพูดกลับไป “ท่านหญิงเรนิสเพลียจากการทราบข่าวท่านแม่ป่วย เมื่อคืนนอนไม่หลับ ตอนนี้เลยง่วง ต้องการพักผ่อน อย่าได้รบกวน”  พวกอัศวินนั่นยืนยันขอตรวจสอบ   คนตรวจค้นไม่น่าจะเคยเห็นท่านหญิงเรนิสตัวจริง หรือถ้าเคยเห็นก็ไม่น่าจะเห็นชัดๆ รู้แค่ว่าเป็นเด็กสาวหน้าตาสวยงาม เส้นผมสีดำ ดวงตาสีม่วง  เส้นผมตอนนี้สีดำแล้ว แค่ไม่ให้ใครเห็นดวงตา  &nbsp;  ทำยังไงได้ ต้องลองแสดงเป็นท่านหญิงเรนิสดู หากยืนยันไม่ให้ตรวจจะแสดงพิรุธ  เจนนี่พยักหน้าให้แอนนาเปิดประตูรถม้าให้พวกเขาชะโงกมาดู  เจนนี่นั่งหลังตรง เส้นผมสีดำสลวยนั่นคลุมซีกหนึ่งของใบหน้าทำให้เห็นหน้าไม่ชัด  เธอเชิดหน้าขึ้น  “ใครตรวจค้นรถม้าของฉัน” น้ำเสียงเธอฟังดูเย่อหยิ่ง กึ่งหงุดหงิดรำคาญใจ  นี่เป็นข้อดีของการเคยแสดงละคร  “ขออภัยขอรับ เราแค่ตรวจสอบดูว่าไม่มีคนอื่น”  “ดูเสร็จก็ไสหัวไปได้แล้วสิ ยังจะเสนอหน้ารออะไรอยู่ หรือต้องให้ฉันทูลฟ้องเจ้าชายว่าพวกเธอล่วงเกินฉัน” น้ำเสียงเธอเข้มขึ้นมาอีก เธอเชิดหน้า ไม่มองหน้าใคร มือของเธอกรีดกรายสะบัดไล่คน  &nbsp;  แม้แต่เรนิสตัวจริง ต่อให้แกล้งทำตัวหยิ่ง คงดูไม่เย่อหยิ่งกรีดกรายเท่านี้ด้วยซ้ำ  องครักษ์เมืองหลวงใครจะจ้องหน้าท่านหญิงคู่หมั้นเจ้าชายซีริล ยิ่งจ้องตาด้วยแล้วไม่มีใครกล้าแน่ๆ ท่านหญิงที่ใครๆบอกว่าหยิ่งและร้ายกาจ แถมตอนนี้มีข่าวสะพัดทั่วเมืองหลวงว่าท่านหญิงที่ว่าเชื้อเชิญคู่หมั้นให้มาพบกันยามวิกาลเป็นระยะๆ ส่อความนัยให้คนคิดไปไกล พวกเขาย่อมกลัวว่าหากล่วงเกินท่านหญิงร้ายกาจคนนั้นแล้วจะโชคร้าย  พวกเขาถอยและปิดประตูรถให้เธออย่างรวดเร็ว  พวกเขาแค่ตรวจสอบดูว่าไม่มีคนอื่นนอกจากเธอกับแอนนา จากนั้นก็ไปตรวจสอบรถม้าผู้ติดตาม  พวกนั้นอาจได้รับคำสั่งให้ตามหาเธอ แต่คงไม่มีใครคิดถึงว่าเธอกล้าจะสวมรอยเป็นเรนิส  โชคดี องครักษ์พวกนั้นไม่กล้าตรวจสอบละเอียด  แค่ตรวจค้นรถม้าส่วนตัวของท่านหญิงก็ถือว่าล่วงเกินแล้ว  พวกเขายอมให้ขบวนของเธอผ่านไปได้โดยดี  ต้องขอบคุณชื่อเสียงเสียๆหายๆของยายแบ๊ว ท่านหญิงที่เย่อหยิ่งและร้ายกาจ...  &nbsp;  เจนนี่ถอนหายใจอย่างโล่งอก ออกจากเมืองหลวงได้ ผ่านไปด่านนึงแล้ว  อีกครั้งคือพวกเธอถูกตรวจค้นที่จุดพักซึ่งมีป้อมทหาร  เจนนี่แกล้งเอาหน้าซบกับหมอนให้เห็นว่าเธอหลับ เส้นผมคลุมกรอบหน้าส่วนหนึ่ง  แอนนาแง้มประตูรถม้าให้ทหารโผล่หน้าเข้ามาดูเล็กน้อย  เช่นกัน ไม่มีใครกล้าปลุกท่านหญิงเรนิสมาจ้องหน้าอีกเช่นกัน  พวกเขาปล่อยให้ขบวนของเธอเดินทางต่อไป  &nbsp;  &nbsp;  หลังจากจุดพักออกมา ใช้เวลาเดินทางทั้งวันทั้งคืน บางครั้งเจนนี่ยังช่วยใช้เวทย์ลมเร่งการเดินทางของรถม้าเธอ ส่วนรถม้าผู้ติดตามถูกทิ้งไว้ให้ตามมาภายหลัง เธอใช้รถม้าแค่คันเดียว ไม่ถึง 2 วันเธอก็ถึงใจกลางแคว้นแทรลิส  ตอนนี้ต่อให้นายเจ้าชายร้ายกาจนั่นส่งคนมาตามเธอ ไม่น่าจะทัน  เพียงแต่อย่างนี้ ยายแบ๊วจะเดือดร้อนหรือเปล่า  &nbsp;  “เจนนี่ ท่านหญิงสั่งมาว่าให้เจนนี่ไปขึ้นรถม้าของตระกูลพาร์กเกอร์ที่ตลาดเลย ไม่ให้เข้าคฤหาสน์เพื่อไม่ให้ใครเห็น”  ไม่น่าเชื่อ เรื่องหนีเอาตัวรอด ยายแบ๊วที่ไม่ได้เรื่องได้ราววางแผนมารอบคอบขนาดนี้ภายในคืนเดียว สมแล้วที่คิดแผนมากมายมาหลายปี  เธอหนีได้เร็วขนาดนี้ เจ้าชายซีริลไม่น่าไหวตัวทัน  &nbsp;  &nbsp;  ตอนนี้เธอเปลี่ยนเป็นวิกผมหยักศกสีน้ำตาล เปลี่ยนเสื้อผ้าใหม่เป็นสีที่ฉูดฉาดแบบที่แอนนาบอกว่าลูกสาวพ่อค้าอีสเทร่านิยม   หลังจากเข้าแคว้นแทรลิสได้ ความเครียดเริ่มลดลง เธอกับแอนนาจากที่เงียบมาตลอดทางเริ่มผ่อนคลายและพูดคุยกันบ้าง  “ท่านหญิงมีของแบบนี้เต็มไปหมด สะสมไว้หลายปีแล้ว ไม่ว่าจะวิกผม มีแทบจะทุกสี ไฝปลอม คิ้วปลอม มีแม้กระทั่งหนวดปลอม พวกเสื้อผ้าหลายๆแบบ”  “เสื้อผ้าหลายๆแบบ?” เจนนี่ถามด้วยความสงสัย ยายแบ๊วแต่งตัวไม่เป็น ปกติมีคนเลือกให้ตลอด  “เสื้อผ้าสำหรับแสดงละครมั้งคะ ท่านหญิงชอบสะสม เช่นชุดสำหรับลูกสาวพ่อค้าที่ร่ำรวย ชุดขอทาน ชุดแม่ชี ชุดหญิงชาวนา ชุดแม่ค้าดอกไม้ ชุดนักล่าสัตว์ มีแม้กระทั่งชุด..เอ่อ ชุดที่หญิงโสเภนีนิยมใส่ เลดี้มาร์ธาแทบจะเป็นลมตอนเห็นท่านหญิงลองชุด” แอนนาเล่าอย่างเพลิดเพลิน “คาดว่าท่านหญิงชื่นชอบการแสดงละคร เมื่อ 2 ปีก่อนเคยเรียนแสดงละครด้วยนะคะ เสื้อผ้าพวกนี้ที่เตรียมให้เจนนี่ก็มีอยู่แล้ว ท่านหญิงคงเอาไว้ซ้อมละคร พอดีเลยได้เอามาใช้ ไม่งั้นเวลากระชั้นชิดอาจหาของไม่ทัน”  ยายแบ๊วเนี่ยนะ เรียนแสดงละคร เธอเดาว่าเสื้อผ้าพวกนั้นกับวิกเตรียมเอาไว้ซ้อมหนีรูทหายนะอะไรนั่นมากกว่า  “ตอนนี้เห็นว่าให้หาเสื้อผ้าของพวกโจรสลัด แถมต่อเรือ ไม่แน่ใจว่าท่านหญิงจะนึกสนุกไปล่าโจรสลัดหรือปลอมตัวเป็นโจรสลัดรึเปล่า”  ยายแบ๊วดูท่างานอดิเรกคือคิดแผนหนีจริงๆ อุปกรณ์เยอะมาก ที่ว่ามีเป็นร้อยแผนคงจะไม่ได้โม้  &nbsp;  &nbsp;  รถม้าจอดในมุมมืดแห่งหนึ่งที่ไร้ผู้คน เพื่อให้เธอเปลี่ยนรถม้าที่ติดตราตระกูลเทรลิสเป็นรถม้าของตระกูลพาร์กเกอร์ที่จอดรอรับ แอนนาไม่ได้ไปกับเธอ เธอนั่งรถม้าติดตราตระกูลเทรลิสกลับเข้าคฤหาสน์ ซึ่งตามแผนอีก 2-3 วันหลังจากทำทีว่าเยี่ยมดัชเชสเสร็จ ขบวนเดินทางจะเร่งกลับเข้าเมืองหลวง   มีแค่ ดิอัส เลขาของเรนิสไปส่งเธอแบบลับๆจนถึงอีสเทร่า  ตระกูลพาร์กเกอร์จะให้หัวหน้าสาขาในแคว้นเทรลิสมารอรับเธอที่ร้านค้าของตระกูล  &nbsp;  ที่ตลาดในใจกลางแคว้นเทรลิส รถม้าจอดหน้าร้านค้าขนาดใหญ่ของตระกูลพาร์กเกอร์  เธอได้รับเอกสารจาก ดิอัส เขาเล่าประวัติคร่าวๆให้เธอฟัง  เอกสารข้ามพรมแดนระบุชื่อ “มิร่า พาร์กเกอร์”  &nbsp;  เธอมีฐานะใหม่เป็นหลานสาวตระกูลสายรองของนายท่านพาร์กเกอร์ อายุ 20 ปี พ่อแม่เธอเสียชีวิตหมดไม่นานนี้ นายท่านพาร์กเกอร์จึงรับเธอมาดูแล และให้เธอเดินทางไปเที่ยวแฟร์รี่วิจเลจและเดอะพาราไดซ์เพื่อคลายความเสียใจและกำลังเดินทางกลับบ้าน  &nbsp;  ประตูรถม้าเปิด  เธอก้าวลงมาจากรถ  “ยินดีต้อนรับกลับมาครับคุณหนูมิร่า” หัวหน้าสาขาซึ่งเป็นชายวัยกลางคนอวบเล็กน้อยกล่าวต้อนรับ “เดี๋ยวพวกเราพร้อมแล้วที่จะเดินทางกลับอีสเทร่า”  &nbsp;  ในขบวนของมีร่า พาร์กเกอร์ ขนไวน์กลับจำนวนมาก พ่วงด้วยสินค้าจากแคว้นเทรลิสที่จะนำไปขาย ขนไปแทบจะหมดร้านค้าของเรนิสเลยมั้ง  ใช่ ไวน์ฟรีและสินค้าฟรี ของแถมเพิ่มเติมที่ตระกูลพาร์กเกอร์ร้องขอเรนิสมา  ยายแบ๊วคงกัดฟันยกให้เพื่อให้พวกเขาพาเธอหนี  เจนนี่เหลือบมองดิอัสที่มาส่งเธอ หน้าตาเขาบ่งบอกว่าของที่ตระกูลพาร์กเกอร์ขนไปทำให้เขาเจ็บปวดหัวใจยิ่งนัก  &nbsp;  &nbsp;  มิร่า พาร์กเกอร์ นี่มีตัวตนไหมไม่รู้ แต่ตระกูลพาร์กเกอร์ปลอมประวัติขึ้นมา ไม่ใช่เรื่องยากอะไร เครือข่ายมากมาย พวกเขาทำได้อยู่แล้ว แถมตระกูลพาร์กเกอร์เป็นตระกูลใหญ่มากในอีสเทร่า มีตระกูลสายรองมากมาย สมาชิกตระกูลมีจำนวนมาก  &nbsp;  &nbsp;  การเดินทางออกจากแคว้นเทรลิสเป็นไปอย่างเรียบร้อย ตระกูลเทรลิสเป็นคนจัดการเรื่องการหนีของเธอ การตรวจค้นเป็นไปอย่างหลวมๆพอเป็นพิธี ไม่มีใครมาเปิดประตูรถม้าของเธอ ขบวนของตระกูลพาร์กเกอร์ถูกตรวจสอบระหว่างทางเล็กๆน้อยๆแบบไม่จริงจังนัก   การเดินทางไปชายแดนทางแคว้นเทรลิสกับอาณาจักรอีสเทร่าดูท่าจะไม่ใช่เรื่องยากอะไร  เพียงแค่ 3 วัน เธอก็มาถึงชายแดน  &nbsp;  การตรวจเอกสารผ่านไปง่ายๆ ทหารที่ด่านแค่ตรวจสอบว่ามีใครข้ามพรมแดนบ้าง  ตระกูลพาร์กเกอร์ เข้าๆออกๆชายแดนตลอดเวลา บางครั้งทายาทสายหลักและสายรองต่างเดินทางไปเที่ยว ไม่มีใครสนใจ  เจนนี่เช่นเคย แกล้งหลับ สีดวงตาเธอเป็นเอกลักษณ์เกินไป  &nbsp;  “คุณหนูเร่งเดินทางกลับ ค่อนข้างจะเหนื่อย” สาวใช้หมาดๆที่ถูกจัดมาเป็นคนสนิทของคุณหนูมิร่าออกตัวให้เธอ   &nbsp;  &nbsp;  เท่านี้ ขบวนการเดินทางผ่านเข้าสู่อีสเทร่าโดยง่ายดาย  เจนนี่ยื่นจดหมายให้หัวหน้าขบวน “ฝากส่งนี่ไปให้ เอ่อ เจ้าชายอองตัวร์”  “ได้ขอรับคุณหนู” เขามองเธออย่างงุนงง แต่รับจดหมายไป “เพียงแต่ไม่แน่ใจว่าทางพระราชวังจะให้รับไว้ไหม”  เธอใช้ชื่อเธอไม่ได้ ชื่ออื่นก็กลัวเขาไม่เข้าใจ อย่างมิร่า พาร์กเกอร์ เขาไม่น่ารู้จัก  &nbsp;  “บอกเขาว่า จดหมายจากลูกแมวสีขาว เจ้าชายน่าจะทรงรับไว้” คราวก่อนสัตว์เวทย์ที่เป็นแมวส่งจดหมายให้เขา เขาน่าจะรู้ว่าเป็นจดหมายจากเธอเช่นกัน เขาน่าจะจำลายมือเธอที่เขียนจดหมายส่งให้เขาฉบับก่อนได้ และจดหมายจากลูกแมว เขาน่าจะรู้ว่ามากจากใคร  &nbsp;  ข้อความในจดหมายเขียนไว้สั้นๆ  “อองตัวร์  ตอนนี้ฉันข้ามเขตแดนจากแคว้นเทรลิสมาอาณาจักรอีสเทร่าแล้ว และ ฉันกำลังจะเข้าเมืองหลวง  ฉันขอโทษที่อาจสร้างเรื่องเดือดร้อนให้ แต่ฉันต้องการความช่วยเหลือจริงๆ  ได้โปรดช่วยฉันด้วย   ขอบคุณ  มิร่า พาร์กเกอร์”  &nbsp;  &nbsp;  เธอไม่กล้าระบุรายละเอียด กลัวจดหมายถูกเปิดอ่าน  เขาคงเข้าใจความหมายของเธอ  &nbsp;  &nbsp;  &nbsp;  ตระกูลเทรลิสให้คนติดตามมาส่งข่าวให้เธอหลังเธอข้ามพรมแดนไปแล้ว ข่าวจากแคว้นลูฟฟ์บอกมาเช่นกันว่าองครักษ์จากเมืองหลวงบุกไปหาหลักฐานการลอบปลงพระชนม์ถึงบ้านของพ่อแม่ของเธอ แต่ไม่พบใคร เพื่อนบ้านบอกว่า สองสามีภรรยาปิดร้านจะไปเยี่ยมลูกสาวในเมืองหลวงแล้วไม่กลับมาหลายวันแล้ว  เธอและครอบครัวตกเป็นผู้ต้องสงสัย จะเรียกให้ถูก เป็นผู้ถูกกล่าวหาดีกว่า กล่าวหากันหน้าด้านๆ ยัดเยียดความผิดอย่างหน้าไม่อาย  เพื่อนบ้านหลายครอบครัวถูกกุมตัวไปสอบสวนหาเบาะแส เหตุการณ์นั้นทำให้ทุกคนเดือดร้อนกันหมด  ข่าวดีมีอย่างเดียวคือ พ่อกับแม่หนีทัน...  พ่อกับแม่เธอจะเป็นยังไงไม่รู้ เจนนี่รู้สึกเสียใจอีกครั้ง แล้วยายแบ๊วจะถูกจับได้ไหมว่าช่วยเธอหนีออกมา เจนนี่กังวลไปหมด  เธอผิดไหมที่หนีมาแล้วทิ้งยายแบ๊วไว้คนเดียว  เรนิสสั่งว่าห้ามส่งข่าวกลับ และจะพยายามไม่ติดต่อเธอเช่นกัน เหตุผลคือ ให้มีเบาะแสน้อยที่สุด  &nbsp;  &nbsp;  วางแผนปลงพระชนม์อะไรกัน   เธอครุ่นคิดด้วยความเจ็บใจ ถ้าย้อนเวลากลับไปได้งั้นหรือ  &nbsp;  เสียดายที่ไม่ได้ทำจริงๆ น่าเสียดายตอนนั้นเธอน่าจะใช้ยาพิษแทนยานอนหลับ ไม่งั้นเจ้าชายนั่นตายไปเรียบร้อยแล้ว ไม่ต้องมาสร้างความลำบากให้เธอกับยายแบ๊ว แถมยายวีราเนสน่าจะต้องโทษลอบปลงพระชนม์เจ้าชาย ให้ยายนั่นติดๆคุกไปซะ  เจนนี่แทบจะกัดฟันด้วยความเจ็บใจ เสียดายจริงๆ  แต่เอาเถอะ มิคาเอลไม่น่าจะปรุงยาพิษได้ เขาคงปรุงเป็นแต่ยารักษา  หรือว่าตอนนั้นเธอควรให้ยายแบ๊วปรุงยานอนหลับให้แทนที่จะให้มิคาเอลปรุง  น่าเสียดายจริงๆ ทำไมตอนนั้นเธอไม่หลอกให้ยายแบ๊วปรุงยาให้ก็ไม่รู้ ฝีมือยายนั่นยอดเยี่ยมมาก ได้ข่าวว่าปรุงยาลดไข้ได้ยาปลูกผม ปรุงยาช่วยย่อยได้ยาระบาย  ฝีมือระดับยายแบ๊ว ยานอนหลับที่ได้ หากเจ้าชายนั่นกินเข้าไป น่าจะหลับไม่มีตื่นอีกเลย หรือไม่ก็ป่วยหนักจนสาหัส...  &nbsp;  &nbsp;  &nbsp;  &nbsp;  &nbsp;  &nbsp;  วันที่ 5 หลังจากออกจากแคว้นเทรลิส เธอใกล้ถึงใจกลางเมืองหลวงของอีสเทร่า การเดินทางเป็นแบบไม่เร่งรีบมากเหมือนตอนก่อนข้ามพรมแดน มีแวะรายทางเป็นระยะๆ  ในอาณาจักรอีสเทร่า เจ้าชายซีริลยื่นมือมายุ่งไม่ได้แล้ว   บางขณะเธออดคิดไม่ได้ แล้วต่อไปจะอยู่ยังไง เธอยังคิดอะไรไม่ออกเลย ไม่มีครั้งไหนในชีวิตที่เธอสับสนและคิดอะไรไม่ออกขนาดนี้ เธอยอมรับว่าเธอกลัวอยู่บ้าง...  &nbsp;  &nbsp;  อยู่ดีๆขบวนรถของเธอถูกหยุด เกิดอะไรขึ้น อย่าบอกนะว่าคนของนายเจ้าชายบ้านั่นตามมาถึงที่นี่  &nbsp;  สาวใช้หมาดๆที่เธอจำไม่ได้ว่าชื่ออะไร ชะโงกหน้าไปถามก่อนจะหันมาบอกเธอ  “คุณหนูคะ มีทหารหลวงและราชองครักษ์หยุดขบวนรถ มีคนต้องการพบคุณหนูค่ะ”  &nbsp;  ใครกัน อย่าบอกนะว่าเจ้าชายซีริลตามมา จะน่ากลัวเกินไปแล้ว  แต่ไม่น่าใช่ เขาไม่น่าตามมาได้ถึงที่นี่  &nbsp;  เจนนี่ค่อยๆก้าวลงรถม้า   &nbsp;  &nbsp;  ชายหนุ่มยืนอยู่หน้าเธอห่างไปไม่ถึง 10 เมตร เขาส่งยิ้มมาให้ รอยยิ้มเขามีลักยิ้มอยู่บนแก้ม 2 ข้างทำให้ใบหน้าดูสว่างสดใส  &nbsp;  อองตัวร์  &nbsp;  เขายังคงเหมือนเดิม เหมือนเมื่อหลายปีก่อนที่มีชายหนุ่มรูปหล่อยืนอยู่ข้างรถม้าหรูหราที่จอดอยู่หน้าบ้านเธอ  &nbsp;  &nbsp;  &nbsp;  “คุณหนูมิร่า มาถึงแล้วหรือ” รอยยิ้มเขาดูสว่างไหวมากสำหรับเธอ   “ฉันรอเธอมาหลายวันแล้ว ไปเที่ยวมาสนุกไหม ได้ข่าวว่าเธอก่อเรื่องไว้ที่อาณาจักรฟานส์นี่ เรื่องใหญ่ที่เดียว”  &nbsp;  เจนนี่โผไปกอดเขา เธออยากได้เพื่อนสักคน คนที่เข้าใจว่าเธอผ่านอะไรมาบ้าง เธอรู้สึกเหมือนได้ที่พึ่งพิงจริงๆหลังจากที่มีความรู้สึกเหมือนอยู่ในเรือเล็กลอยกลางทะเลกว้างคนเดียวมาหลายวัน เธอปลอดภัยแล้วจริงๆ เขาเป็นคนที่ช่วยเธอได้  &nbsp;  เขาดูชะงักไปเล็กน้อยก่อนจะกอดตอบเธอพร้อมกับลูบหลัง “ไม่เป็นไรแล้ว เธอกลับถึงบ้านแล้ว ไม่เป็นไรแล้วจริงๆ พ่อแม่ของเธอก็สบายดี”  “ยินดีต้อนรับกลับบ้านนะ มิร่า”  &nbsp;  ใช่ ต่อไปที่นี่จะเป็นบ้านใหม่ของเธอ และชื่อใหม่ของเธอ คือ มิร่า พาร์กเกอร์  ใครบอกว่าพระเอกขี่ม้าขาวในนิยายไม่มีอยู่จริง...  &nbsp;  &nbsp;  &nbsp;  &nbsp;  ปล. เจนนี่เป็นนางเอก เลยมีพระเอกขี่ม้าขาวมาช่วยได้  แต่เรนิสเป็นนางร้าย ดังนั้นไม่มีพระเอกมาช่วย ตรรกะของไรท์ถูกต้องไหม??  โอ๊ย มีคนเอาอะไรปาหัว  เอางี้ งั้นคราวหน้าจะหาคนมาช่วยละกัน  

 </div> 
