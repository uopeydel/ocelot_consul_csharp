 <div style="word-wrap: normal;width:90%;">
			
				
  &nbsp;&nbsp;   &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; เรนิสแทบจะกินไม่ได้ นอนไม่หลับ เธอไม่กล้าส่งคนไปถามข่าวคราวการหลบหนีของเจนนี่กลัวจะเป็นการชี้เบาะแส  ทำอะไรต้องระวัง สายข่าวใครเป็นของใครไม่รู้เยอะไปหมด  ข่าวจากคนของเธอกลับมารายงาน รถม้าที่ส่งเด็กสาวที่ไปแคว้นลูฟฟ์แทนเจนนี่ถูกจับจริงๆ ตามคาด   นั่นเป็นไปตามแผนเธอ แค่ตัวล่อตัวหนึ่ง  เด็กสาวคนนั้นอ้างว่าเธอจะไปเยี่ยมญาติที่แคว้นลูฟฟ์ หลังการตรวจสอบขององครักษ์ประจำเมืองหลวง พบว่าไม่ใช่คนที่พวกเขาต้องการ หลังจากได้รับสินน้ำใจเล็กๆน้อยๆจากเด็กสาวคนนั้นโดยเธออ้างว่ารีบกลับเพราะญาติป่วยหนัก พวกเขาปล่อยตัวเธอไป  มีคำสั่งให้ดักจับเจนนี่จริงๆ โชคดีที่มีตัวล่อ  แน่นอน เด็กสาวคนนั้นหายสาบสูญไปจากแคว้นลูฟฟ์ผ่านชายแดนเข้าอีสเทร่าพร้อมเงินก้อนโตที่ได้จากเรนิส   ถ้าจะหนี ต้องหนีอย่างหมดจด อย่าให้เหลือพยานไว้  &nbsp;  ข่าวของเจนนี่มาหลังจากเดินทางไปหลายวัน ก่อนออกจากเมืองหลวง รถม้าของตระกูลเทรลิสถูกตรวจค้น แต่เจนนี่เอาตัวรอดไปได้  โชคดีที่เธอมีอุปกรณ์ปลอมตัวพร้อม เสื้อผ้า วิกผม ยิ่งช่วงหลังให้อาจารย์สอนการแสดงของเธออย่างลิลลี่จัดหาให้ มีทุกรูปแบบ  ทุกคนในบ้านต่างคิดว่าเธอหลงใหลการแสดง เลดี้มาร์ธาพยายามบอกเธอว่าเธอเป็นหญิงสาวตระกูลสูง การแสดงละครโรงเรียนนั้นทำได้ แต่การแสดงบนเวทีโรงละครไม่สมเกียรติของเธอ  ทุกคนต่างเข้าใจว่าเธอมีความฝันอยากเป็นดาราละคร และมีรสนิยมชอบสะสมอุปกรณ์การแสดง  ใครจะรู้ ที่เธอเรียนมาเพื่ออัพสกิลนางร้าย ของสะสมที่ว่าเอาไว้หนีรูทหายนะ  เธอสั่งให้เลดี้มาร์ธาเอาอุปกรณ์การหนีของเธอเก็บเข้าตู้เสื้อผ้า หากโดนตรวจค้นให้บอกว่าเป็นเสื้อผ้าของเธอ จะทำไมถ้าเธอมีรสนิยมชอบเสื้อผ้าแปลกๆ ใครจะว่าเธอได้  &nbsp;  ข่าวสุดท้าย ดิอัสนำมาส่งเองหลังจากผ่านไป 7 วัน การเดินทางแบบไม่หยุดพักของเจนนี่ ในที่สุดก็ผ่านพรมแดนไปได้โดยไม่มีใครสงสัย และรถม้าตระกูลเทรลิสที่กำหนดว่าจะนำเธอกลับเมืองหลวงจะตามมาถึงพรุ่งนี้  ตามกำหนดการณ์ รถม้าของเธอน่าจะมาถึงในช่วงบ่าย  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; หวังว่าเหตุการณ์ทุกอย่างจะเรียบร้อย...  &nbsp;  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; เธอรู้สึกผิดกับท่านพ่อท่านแม่ ที่จริงไม่ว่าเธอจะก่อเรื่องอะไรเท่าไหร่ ท่านพ่อท่านแม่ไม่เคยว่าอะไรเธอ  เธอกลัวว่าท่านพ่อของเธอจะพลอยเดือดร้อนด้วยกับเรื่องที่เธอทำ  แต่ถ้าไม่ช่วยเจนนี่หนี เธอก็ทนไม่ได้เช่นกันหากเจนนี่ต้องเจอกับเรื่องเลวร้าย  อย่างไรก็ตาม ตระกูลเทรลิสถือเป็นพันธมิตรกับเจ้าชายซีริล หากคิดให้ละเอียด เขาไม่น่าจะลงมือกวาดล้าง อย่างมากเขาอาจจะบีบให้ทำอะไรซักอย่างแทน  &nbsp;  ข่าวลือเรื่องเจนนี่คิดลอบปลงพระชนม์ราชวงศ์ดังทั่วเมืองหลวง และหลบหนีไปแล้ว  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; เรนิสอยากจะกรีดร้องใส่คนปล่อยข่าว ไม่ยุติธรรมเลย ไม่ยุติธรรมจริงๆ  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ใส่ร้ายกันชัดๆ มันจะมากไปแล้ว  &nbsp;  &nbsp;  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; แต่เหมือนเสียงภาวนาของเธอไม่เป็นผล  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ช่วงสาย รถม้าของพระราชวังมาถึงคฤหาสน์ มหาดเล็กและองครักษ์คนสนิทของซีริล  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; พวกเขาแจ้งเลดี้มาร์ธาที่มาต้อนรับว่าพวกเขามารับเธอเข้าวัง  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; บ้าที่สุด เขารู้ได้ยังไงว่าเธออยู่ที่นี่ ในบ้านของเธอมีสายของเขาด้วยงั้นรึ  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ไม่น่าเป็นไปได้ คนในบ้านเองยังไม่รู้ด้วยซ้ำว่าเธออยู่ในบ้าน  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; นึกไม่ออกว่าเขารู้ได้อย่างไร  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; “เลดี้มาร์ธาบอกพวกเขาไปว่าอย่างไร”  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; “บอกไปแล้วค่ะ ว่าท่านหญิงไปเยี่ยมท่านแม่ที่แคว้นเทรลิส ยังไม่กลับ แต่ว่า...”  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; “แต่ว่าอะไรคะ”  “พวกเขายืนยันว่า คนของพวกเขาที่แคว้นเทรลิสบอกว่าท่านหญิงไม่อยู่ที่คฤหาสน์ตระกูลเทรลิสในแคว้นเทรลิสแน่นอน”  แย่แล้ว เธอลืมคิดถึงจุดนี้ไป ต้องมีสายของซีริลอยู่ในบ้านของเธอที่นู่น  ถึงแม้ว่าคนในบ้านเธอในเมืองหลวงไม่รู้ว่าเธออยู่ที่นี่  แต่คนของเขาตรวจสอบได้ว่าเธอไม่อยู่ในแคว้นเทรลิส   นั่นจบเลย เขารู้แล้วว่าเธอไม่ได้กลับไป และระดับสติปัญญาของเขาคงเดาได้ว่ารถม้าของท่านหญิงเรนิสที่ออกไปเมื่อหลายวันก่อนพาใครไปส่ง  เรนิสสถอนหายใจ ความหวังช่างริบหรี่ “ทางเรายืนยันได้ไหม ว่าฉันไม่อยู่”  &nbsp;  สาวใช้วิ่งเข้ามารายงาน “ท่านหญิง แย่แล้วค่ะ พวกเขาจะขอตรวจค้น”  ยังไงก็หาเจอ บ้านเธอที่นี่ไม่ได้มีห้องลับหรือช่องทางลับอะไรให้ซ่อนตัว  คฤหาสน์ผู้ครองแคว้นในเมืองหลวงตอนก่อสร้างต้องถูกตรวจ ห้ามมีห้องลับหรืออุโมงค์ใต้ดินทั้งนั้น เพื่อป้องกันการวางแผนก่อหวอดในเมืองหลวง  หรือว่าเธอควรปลอมตัวเป็นสาวใช้หนีออกไป เสื้อผ้าก็มีแล้ว  แต่ยาก คนที่มาเป็นคนของซีริลที่น่าจะรู้จักเธอ  “ไปบอกพวกเขาว่า ห้ามตรวจค้นหากไม่มีคำสั่งอย่างเป็นทางการ”  “พวกเขามีค่ะท่านหญิง มหาดเล็กของเจ้าชายซีริลแจ้งว่าองครักษ์ต้องการหาตัวเพื่อนของท่านหญิงที่ต้องสงสัยว่าอาจจะมีส่วนเกี่ยวข้องกับการวางแผนลอบปลงพระชนม์เจ้าชาย เพราะว่าเจนนี่อาจจะมาหลบอยู่ที่นี่”  “ตามเอกสาร พวกเขาตรวจค้นได้ทุกที่ไม่มีข้อยกเว้นนะคะ” สาวใช้ย้ำอีกที  บ้าบอที่สุด อะไรกันเนี่ย กล่าวหาว่าเธอซ่อนเจนนี่ไว้ เป็นข้ออ้างค้นบ้านเธอ  ไหนๆก็แผนแตกแล้ว ระหว่างเดินออกไปอย่างสง่างามกับโดนจับได้เพราะตรวจค้น แบบแรกดีกว่าเล็กน้อย  “บอกพวกเขาว่าฉันพึ่งตื่นนอน แต่งตัวก่อน ให้พวกเขารอ” ถ่วงเวลา ขอทำใจสักครู่นึง  ท่านหญิงนิสัยเสียจะตื่นสายให้คนมารอ ใครจะทำไม  บอกให้รอก็ต้องรอสิ   &nbsp;  เรนิสสำรวจตัวเองในกระจก เสื้อผ้าวันนี้เรียบมาก เธอสวมชุดสีน้ำตาลอ่อน &nbsp;ดูสีจืดชืดกว่าปกติ เธอไม่มีเวลาสนใจเรื่องเสื้อผ้า เลดี้มาร์ธาก็เช่นกัน ทุกคนเครียดจนกินอะไรไม่ลงด้วยซ้ำ  เรนิสถอนหายใจอีกรอบ เธอถ่วงเวลามาเป็นชั่วโมงแล้ว สาวใช้เดินมาสอบถามว่าอีกฝ่ายถามว่าทางเธอจะพร้อมได้เมื่อไหร่  เธอเดินออกไป  “มีธุระอะไรกับฉัน ไม่รู้หรือไงว่าฉันต้องการพักผ่อน ไม่อยากเจอใคร” เปิดโหมดนางร้าย น้ำเสียงเธอฟังดูหงุดหงิดรำคาญใจ  “ท่านหญิง พวกเราต้องขออภัยด้วย แต่พวกเราได้รับคำสั่งให้ตรวจค้นทุกที่ที่ผู้ต้องสงสัยอาจจะอยู่”  “เอาสิ” เรนิสเชิดหน้าพลางบอกให้คนของเธอประคบคนตรวจค้น  ต้องระวังไว้ให้มาก เดี๋ยวจะเอาอะไรแปลกๆมายัดใส่บ้านเธอ เดี๋ยวจะโดนยัดข้อกล่าวหาไปด้วย  คนของซีริลดูเกรงใจเธอ อย่างน้อยไม่มีใครกล้าเสียมารยาทกับเธอ โดยการแฉว่าเธอพูดโกหกที่ตอนแรกอ้างว่าตัวเองไม่อยู่บ้าน  หลังจากไม่พบคน หัวหน้าองครักษ์หันหน้ามาหาเธอ  “ท่านหญิง เจ้าชายซีริลทรงต้องการพบท่านหญิง”  เรนิสพยักหน้า “ทราบแล้ว ฉันขอรับมื้อเที่ยงก่อนไป”   ถ่วงเวลาต่อไป   &nbsp;  แต่นางร้ายไม่ได้จำเป็นต้องซวยเสมอไป มีคนกลับมารายงานเธอว่า รถม้าของตระกูลเธอเข้าเมืองหลวงมาแล้ว  เธอตั้งใจแล้วว่าไม่ว่าใครจะว่าอย่างไร เธอจะยืนยันว่าเธอเพิ่งมาถึง ไม่รู้เรื่องอะไรทั้งนั้น  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;   ซีริลไม่ได้ให้เธอไปพบที่ห้องทำงานเหมือนทุกที แต่มหาดเล็กของเขาให้เธอไปพบที่ห้องรับรองแขกเล็ก  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ในห้องรับรองแขก มีเก้าอี้นั่งเดี่ยวมีพนักขนาดใหญ่วางอยู่หลายตัวพร้อมโต๊ะสำหรับวางถ้วยน้ำชาคั่นระหว่างเก้าอี้  ซีริลนั่งอยู่กับแวน และวีราเนส พวกเขาหยุดพูดคุย สายตาทั้งสามคู่มองตอนเธอเดินเข้ามา  เรนิสถอนสายบัวให้ซีริลแบบเต็มพิธีการ  เขาหันมาพยักหน้าพลางยิ้มให้เธอเหมือนปกติ เหมือนเรื่องที่ผ่านมาไม่เคยเกิดขึ้น   “ท่านหญิงเรนิส ดัชเชสหายดีแล้วหรือ ได้ข่าวว่าไม่สบาย ป่วยหนัก” วีราเนสแสยะยิ้ม  “ข่าวลือเหลวไหล ท่านหญิงวีราเนส ท่านแม่ป่วยเล็กน้อย”  “เธอมาช้า พวกเรารอตั้งนาน” วีราเนสพูดขึ้นมา “ถ่วงเวลาอะไรรึเปล่า”  “ฉันเพิ่งเดินทางกลับมา เหนื่อย อยากพักผ่อน” เธอตอบกลับอย่างเย็นชา  ซีริลพูดขึ้นมา “กลับมาถึงเมื่อไหร่ล่ะ”  “เมื่อกี้เพคะ” เรนิสตอบเรียบๆ ป่านนี้รถม้าของเธอคงกลับมาถึงบ้านแล้ว ถึงเขาจะรู้ว่าเธอไม่ได้ออกจากเมืองหลวงแล้วยังไง เธอจะแถซะอย่าง มีพยานมากมายเห็นว่ารถม้าของตระกูลเธอเข้าเมืองหลวงมาวันนี้ ยังไงเธอก็ไม่รับ ถึงคนของเขาจะบอกว่าเธอไม่อยู่ที่แคว้นเทรลิส แล้วไง เธอตั้งใจแล้วว่าคราวนี้เธอจะแถให้ถึงที่สุด  “อ้อ” เขาพยักหน้า “นั่งก่อนสิ”  น่าแปลก เขากลับไม่ได้แฉเธออย่างที่คิด เขาหยิบถ้วยชามาใช้ช้อนคนเบาๆ ไม่พูดอะไรอีก  “ขอบพระทัยเพคะ” เธอเดินมานั่งเก้าอี้ด้านขวามือของเขา  &nbsp;  แวนหันมาสบตาเธอ เขามองเธออย่างพิจารณา  วีราเนสกล่าวหาเจนนี่ เขาน่าจะลำบากใจบ้าง เขาดูกังวลเล็กน้อยแต่ไม่ถึงกับเดือดร้อน หรือเขาตัดใจปล่อยให้เจนนี่รับชะตากรรมได้จริงๆ  ซีริลหันมาพูดกับเธอ “ที่เชิญเธอมา เพราะว่าวีราเนสแจ้งให้ฉันทราบว่า เรื่องที่เกิดขึ้นในห้องของวีราเนสเมื่อปีที่แล้ว เกิดจากการจัดฉาก และคนเดิมที่วางแผนส่งจดหมายให้เธออีกรอบ เทียบลายมือแล้วตรงกัน เป็นลายมือของเจนนี่”  “เรื่องไหนกันเพคะ” เรนิสถามเขา เอาสิ ในเมื่อเขาเล่นงานเจนนี่ขนาดนี้ เธอก็ไม่อยากจะเกรงใจเขาแล้ว แน่จริงให้เขาพูดสิว่าเรื่องที่เขาออกจากห้องของวีราเนสตอนตี 5  ซีริลเงียบ ไม่ตอบคำถามของเธอ อะไรที่ทำให้ตัวเองดูไม่ดี อย่างเขาไม่มีทางพูดหรอก  “เรนิส ตอนนี้เธอรู้ไหมว่าเจนนี่อยู่ที่ไหน” ซีริลเปลี่ยนหัวข้อเรื่อง  “ไม่ทราบเพคะ” เธอไม่รู้จริงๆนี่ ไม่รู้ว่า เจ้าชายอองตัวร์พาเจนนี่ไปอยู่ที่ไหน ไม่รู้ว่าเจอกันรึยังด้วย  “เธอจะไม่รู้ได้ยังไง ฉันเห็นพวกเธออยู่ด้วยกันก่อนที่เจนนี่จะหายไป” วีราเนสพูดขึ้นอย่างเป็นต่อ  “ฉันไม่รู้ เจนนี่ไม่ได้อยู่กับฉัน แต่ถ้าเรื่องวันนั้น พวกเรา 3 คน มีฉัน เธอ และเจนนี่ใช่ไหม หากเจนนี่ไม่อยู่กับฉันอาจจะอยู่กับเธอก็ได้”  เป็นนางร้ายหมายเลข 1 ทั้งที ต้องป้ายความผิดและแถ  “เธอหมายความว่ายังไง”  “ก็ เธออาจจะเป็นคนพาเจนนี่ไปไง ไม่ก็เธออาจจะฆ่าคนปิดปาก” ใส่ความมา เธอก็ใส่ความกลับ  “เธอ ฉันจะพายายนั่นไปทำไม ในเมื่อยายสามัญชนไร้ยางอายนั่นเป็นคนจัดฉากเรื่องฉันกับเจ้าชายซีริล แล้วเธอหาว่าฉันฆ่าคนปิดปาก มากไปแล้วนะ”  “อ้อ เรื่องที่เธออยู่กับเจ้าชายซีริล เป็นไปได้นี่ว่าเธออ้างว่าเจนนี่จัดฉาก ที่จริงเจนนี่อาจจะถูกเธอจัดการปิดปากไปแล้วก็ได้” เอาสิ ในเมื่อกล่าวหามาก็กล่าวหากลับ เธอไม่กลัววีราเนสอยู่แล้ว ลองดูว่าใครจะแถเก่งกว่ากัน  “เธอ เธอมันใส่ความฉัน” หนอย นังจิ้งจอกแดง นังวิลเลี่ยนเนส ใครกันแน่ใส่ความใคร  &nbsp;  “เงียบได้แล้ว” แวนตัดบท “ไม่มีหลักฐานว่าเจนนี่เป็นคนทำ เราแค่จะตามหาคนมาเข้ากระบวนการสอบสวน”  “ฉันถึงอยากให้เจนนี่มายืนยันความบริสุทธิ์ เพราะว่าวีราเนสบอกว่า เจนนี่อาจจะมีแผนทำร้ายฉัน จะอย่างไรก็ต้องให้ความเป็นธรรมกับเธอ” ซีริลพูดด้วยน้ำเสียงปกติของเขา นุ่มน่าฟัง  ความบริสุทธิ์บ้าบออะไร ความเป็นธรรม เธอไม่เชื่อหรอก  “ข่าวออกมาว่าเจนนี่วางแผนลอบปลงพระชนม์ฝ่าบาท เกี่ยวอะไรกับเรื่องในห้องของท่านหญิงวีราเนสเพคะ นั่นมันยานอนหลับไม่ใช่หรือไง”  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; “มีจดหมายส่งมาที่ห้องของฉันอีกรอบ บอกว่าให้เอายานี่ให้เจ้าชายซีริลเสวย เทียบกันแล้วเหมือนจดหมายเดิมที่ฉันได้รับมาตอนปีที่แล้ว” วีราเนสเชิดหน้าพูด “ตรวจสอบดูแล้วยารอบนี้เป็นยาพิษร้ายแรง ไม่ใช่ยานอนหลับ”  “อ้อ คนส่งจดหมายเห็นว่าท่านหญิงวีราเนสเชื่อคนง่ายปานนั้น สั่งอะไรมาก็ทำ” เรนิสหันไปยิ้มกับซีริล น้ำเสียงเธอติดจะเยาะเย้ย  “คราวก่อนเป็นยานอนหลับพร้อมจดหมายอ้างว่าเป็นสมุนไพรใส่ในชา ใครจะรู้ว่าเป็นยานอนหลับ ไม่อย่างนั้นฉันจะทำหรือ แต่คราวนี้เป็นยาพิษจริงๆ” เสียงวีราเนสแย้งขึ้นมา “จดหมายสองฉบับเป็นลายมือเดียวกัน เทียบแล้วเป็นลายมือของเจนนี่”   วีราเนสชูกระดาษขึ้นมา  เรนิสแทบจะปราดไปคว้าจดหมายมาดู แต่นึกขึ้นได้ เจนนี่ไม่หละหลวมขนาดนั้นหรอก แสดงว่าที่วีราเนสเอาลายมือเจนนี่ไปดู ไม่ได้เอาไปเทียบว่าเป็นจดหมายใคร เจ้าหล่อนเอาไปทำจดหมายปลอม   หากงานนี้สำเร็จ วีราเนสจะกู้ชื่อเสียงได้ สมุนไพรสำหรับบำรุง เจ้าหล่อนไม่รู้ว่าเป็นยานอนหลับ ทำไปด้วยความบริสุทธิ์ใจ ทำไปโดยไม่เจตนา   &nbsp;  บ้าบอคอแตกที่สุด เรนิสหงุดหงิด แผนนี้เห็นๆอยู่ว่าใส่ความกัน   “งั้นมันก็ความผิดเธอไม่ใช่หรือไง เธอไปเชื่อจดหมายไม่รู้ที่มาที่ไปได้อย่างไร เกิดเป็นยาพิษขึ้นมาจะทำยังไง เรื่องนี้เธอผิดเองชัดๆ เธอจะมาโทษคนอื่นได้ยังไง ท่านพ่อท่านแม่ไม่ได้สอนมาหรือว่าไม่ให้รับของกินจากคนแปลกหน้า” เรนิสเริ่มขึ้นเสียง ขอยืมคำพูดนายปีศาจมาใช้หน่อย   “แถมใครจะโง่ใช้แผนเดียวกันสองรอบ ถ้าคนวางแผนไม่โง่ ก็คงคิดว่าหมากอย่างเธอโง่เขลาเป็นที่สุด แล้วในเมื่อเธอมีหลักฐานว่าเธอถูกจัดฉาก ทำไมไม่เอามาแสดงตั้งแต่เกิดเรื่องล่ะ” เธอถากถางไปอีกรอบ “อีกอย่าง ยาพิษเอาเข้าไปในโรงเรียนได้อย่างไร ใครตรวจสอบแล้วบ้าง”  วีราเนสดูอึ้งไปครู่หนึ่ง   ใช่แผนใส่ร้ายนี้ช่องโหว่มากมาย   ทำไมวีราเนสไม่แสดงจดหมายเพื่อพิสูจน์ตัวเองตั้งแต่ปีที่แล้ว ชัดเจนว่าตอนนั้นไม่มีจดหมายฉบับนี้อยู่ในมือ  ทำไมคนบงการส่งจดหมายมาซ้ำในรูปแบบเดิมๆ ไม่มีเหตุผลเลย ใครจะโง่ใช้แผนเดิมๆ ใครจะโง่โดนหลอกซ้ำรอบสอง   ยาพิษเอาเข้าไปในโรงเรียนไม่ได้ และเป็นของต้องห้าม ไม่มีการสอนปรุงในโรงเรียน  แต่เธอรู้ดีไม่ว่าเธอจะมีเหตุผลอะไรมาแย้ง คงจะไม่เป็นผลทั้งนั้น บทสรุปก็คือ ต้องการเอาตัวเจนนี่เข้ากระบวนการสอบสวน  &nbsp;  “แต่จดหมายเป็นหลักฐานว่าเจนนี่คิดลอบปลงประชนม์ แค่คิดก็มีความผิดแล้ว สมควรถูกแขวนคอ” วีราเนสเสียงดังขั้นมา เจ้าหล่อนใช้เหตุผลข้างๆคูๆน่ารำคาญไม่สนใจข้อโต้แย้ง จนเรนิสอยากเอาถ้วยชาด้านข้างปาศีรษะของวีราเนส   ซีริลดูจ้องมองดูผู้หญิงทะเลาะกันโดยไม่เอ่ยปากขัด เขามีรอยยิ้มบางๆเหมือนเคย ดวงตาเขามีแววขบขันเหมือนดูชมเรื่องสนุก เขาปล่อยให้เธอกับวีราเนสต่อปากต่อคำกัน เขาคิดอะไรอยู่กันแน่  แวนมีท่าทีสบายๆ จนกระทั่งวีราเนสพูดคำว่าแขวนคอนั่นแหละ สีหน้าเขาเปลี่ยน  “พอแล้ว วีราเนส ชักไปกันใหญ่แล้ว” แวนปราม  &nbsp;  “พี่ชาย ยังตาไม่สว่างอีกหรือไง เห็นไหมว่าแม่สามัญชนนั่นร้ายกาจแค่ไหน”  “เหลวไหลมาก อย่างที่เธอบอก เจนนี่เป็นสามัญชน จะหายานอนหลับแรงๆกับยาพิษมาจากไหนได้ โรงเรียนไม่ให้เอายานี้เข้ามาอยู่แล้ว” เรนิสแย้งขึ้นมา  “เธอไง เธอร่วมมือกับเจนนี่ เธอปรุงยานอนหลับให้”  “มากไปแล้วนะ อย่ามากล่าวหากัน ใครๆทั้งโรงเรียนก็รู้ว่าฝีมือการปรุงยากับเสกสมุนไพรฉันเป็นยังไง เธอมาลองกินยานอนหลับที่ฉันปรุงไหมล่ะ หากเอาให้เจ้าชาย คงทรงบรรทมยาวไม่ต้องตื่นอีกเลย” เรนิสตวัดสายตามองพ่อพระเอกหมายเลข 1 ที่สร้างปัญหาให้เธอ เธอด่าเขาไม่ได้ ขอแช่งทางอ้อม  “เรนิส เธอกล้าแช่งเจ้าชายหรือไง”  “ใครจะกล้า ฉันแค่บอกว่าถ้าเป็นยาที่ฉันปรุง แต่ว่ามันไม่ใช่”  &nbsp;“เธอ...เธอ” วีราเนสที่โต้แย้งสู้ไม่ได้ดูโกรธมาก  &nbsp;“ที่วีราเนสพูดมามีเหตุผล เรนิส เธอควรบอกฉันว่าเจนนี่อยู่ที่ไหน ฉันไม่อยากตรวจค้นถึงแคว้นเทรลิส” ซีริลพูดเสียงเรียบๆ  เขาเห็นหมากของเขาเพลี่ยงพล้ำแล้ว เขาเลยต้องยื่นมือมาช่วย  “เจนนี่ไม่ได้อยู่กับตระกูลเทรลิสเพคะ”เรนิสตอบสั้นๆ  “ครอบครัวนั้นทั้งครอบครัวหายไปหมด ฉันไม่คิดว่าสามัญชนทำได้ขนาดนี้ น่าจะมีคนให้ความช่วยเหลือ”  “อ้อ งั้นหรือเพคะ ไม่ถามท่านหญิงวีราเนสดูล่ะเพคะว่าเธอสั่งฆ่าคนปิดปากหรือเปล่า” เรนิสเอียงคอ ถ้าไม่รับซะอย่าง ใครจะทำไม  “งั้นฉันคงต้องทูลเสด็จพ่อให้ตรวจสอบเรื่องนี้อย่างละเอียด”  เขาขู่เธอใช่ไหม แล้วยังไง อย่าบอกนะว่าเขาจะจัดการเธอ ไม่มีทาง เขายังต้องการใช้เธออยู่ อย่างมากเธอก็โดนกักบริเวณ แล้วยังไงล่ะ แค่ถูกขังไม่กี่เดือน  “ดีเพคะ หม่อมฉันยังเชื่อว่าจดหมายที่ท่านหญิงวีราเนสมีเป็นของปลอม”   ซีริลยิ้มให้เธอก่อนจะชะโงกหน้าเข้ามาใกล้ เสียงเขาลดต่ำลงจนเกือบจะเท่าเสียงกระซิบ &nbsp;  “ฉันไปพบมิคาเอลที่วิหารมาเมื่อไม่กี่วันก่อน การจะขอพบเขาเดี๋ยวนี้ไม่ได้ง่ายๆแล้วแต่ฉันก็ทำได้ เขายอมรับกับฉันว่าเขาเคยปรุงยานอนหลับให้เจนนี่”  “เรนิส บางทีฉันก็ชอบที่เธอฉลาด แต่บางทีฉลาดเกินไปก็ไม่ดีนะ ฉันต้องการแค่เอาคนมาสอบถามว่าทำไปเพื่ออะไร มีใครบงการอีกหรือไม่ แค่เพื่อนคนหนึ่ง เธอต้องลงทุนทำขนาดนี้เลยหรือ”  ท่าทีเขามองจากภายนอกเหมือนกำลังหยอกล้อกับเธอ สายตาวีราเนสที่มองมาแทบจะพ่นไฟออกมาเผาเธอได้  แต่คำพูดของเขาห่างไกลคำว่าหยอกล้อ  เจนนี่หนีไปไกลขนาดนั้นแล้ว เขาจะทำอะไรได้  เขาทำอะไรมิคาเอลไม่ได้ อย่างเขาไม่มีทางมีเรื่องกับวิหารถ้าไม่จำเป็น   แต่เรื่องนี้จะจบแบบไหนแค่นั้น...คนบงการเจนนี่ เขาจะเชื่อไหมว่าไม่มี แต่เหตุผลที่เจนนี่ทำคือทำเพื่อเธอ ถ้าอย่างนั้นจัดว่าเธอเป็นคนบงการหรือเปล่า   &nbsp;  &nbsp;  เสียงกระชากประตูเปิดออกมา   &nbsp;  &nbsp;  นายปีศาจ มาได้ยังไง วันนี้ไม่ใช่งานประลองหรือไง เขาไม่ไปต่อสู้อะไรนั้นแล้วหรือ แล้วโผล่มาที่นี่ได้ไง  ทุกคนยกเว้นซีริลลุกขึ้นทำความเคารพเขาตามธรรมเนียม  “พี่ชาย” เสียงเขาอ่อนโยนผิดปกติ “ได้ยินว่ามีเรื่องสนุก”  สีหน้าซีริลเครียดขึ้นชั่ววูบแล้วหายไปกลายเป็นรอยยิ้มน้อยๆตามปกติ  “ไม่มีอะไร แค่เรื่องที่วีราเนสร้องเรียนว่าเจนนี่อาจจะวางแผนฆ่าฉัน”  “อ้อ เจนนี่ เด็กสามัญชน วางแผนฆ่าเจ้าชาย วางแผนแล้วได้ประโยชน์อะไร น่าสนใจจริงๆ”  นายปีศาจ ประชดได้ยอดมาก  เขาเดินมานั่งที่นั่งถัดจากเธอโดยไม่มีใครเชิญ  “หม่อมฉันมีจดหมายเพคะ เป็นหลักฐานว่าเจนนี่หลอกให้หม่อมฉันวางยาเจ้าชายซีริลเมื่อปีที่แล้ว และรอบนี้ส่งมาใหม่ ยาที่แนบมาตรวจสอบแล้วว่าเป็นยาพิษ”  “จดหมายนั่นเป็นของปลอม” ซิลบาสเตียนพูดเรียบๆ  “น้องชายทราบได้อย่างไร” ซีริลเลิกคิ้ว  “วีราเนสทำปลอมแน่นอน ได้ยินว่าเดือนที่ผ่านมาเธอเอาเอกสารลายมือเจนนี่ไปตั้งมากมาย”  “แต่นั่นเพราะหม่อมฉันเอามาเทียบเพคะ” วีราเนสแย้ง  “เธอโกหก เรื่องตอนนั้นเธอวางแผนขึ้นมาเองชัดๆ เธอบอกฉันว่าเธอชอบพี่ชายแล้วเธออยากให้มีการถอนหมั้นไปหมั้นกับพี่ชายแทน เธอเขียนจดหมายบอกฉันเองว่าให้พาท่านหญิงเรนิสมาดักรอหน้าห้องเธอ” นายปีศาจพูดลอยๆขึ้นมา สีหน้าเรียบเฉยเหมือนกับพูดเรื่องลมฟ้าอากาศ  &nbsp;  &nbsp;  ทุกคนในห้องเงียบกริบ  ทำไมกลายเป็นแบบนั้นไปได้  เรนิสแทบจะอ้าปากค้างด้วยความนึกไม่ถึง ซีริลมองน้องชายของเขาแววตาครุ่นคิด ส่วนแวนหน้าเปลี่ยนสีทันที ไม่ต้องพูดถึงวีราเนส ใบหน้าสวยๆของเธอซีดจนไม่มีสีเลือด  นายปีศาจ กำลังใส่ความวีราเนส เขาทำเรื่องแบบนี้เป็นด้วย  “ฝ่าบาท” วีราเนสแทบจะกรีดร้อง “ทรงรับสั่งเหลวไหลไม่ได้นะเพคะ”  “ทำไม ฉันอยากจะถอนหมั้นเหมือนกัน ฉันเลยทำตามที่เธอบอก นัดท่านหญิงเรนิสออกไปเป็นพยาน ตรงไปตรงมา” เขาพูดด้วยน้ำเสียงเรียบๆ   “จดหมายที่เธอเขียนบอกฉัน ฉันยังเก็บไว้อยู่เลย ลายมือเธอชัดๆ”   เรนิสแทบจะตกเก้าอี้ อย่าบอกนะ นายปีศาจสร้างหลักฐานปลอมเป็นด้วย  เป็นเรื่องมหัศจรรย์จริงๆ  &nbsp;  &nbsp;  วีราเนสหน้าซีดลงทันที  “เรื่องยาพิษนี่เธอกุขึ้นมาเพื่อเรียกร้องความสนใจจากพี่ชายชัดๆเลย ถึงกับใส่ความคนอื่น ไม่ละอายใจเอาเสียเลย” เขากล่าวหาอดีตคู่หมั้นซ้ำอีกที   &nbsp;  วีราเนสน้ำตาคลอ หันไปมองซีริล  “น้องชาย เรื่องนี้ต้องทูลเสด็จพ่อ”   “แล้วไง คนผิดก็วีราเนสชัดๆ วางแผนมากมาย ใครจัดฉากวางยาพี่ชาย แล้วยาพิษนั่นก็เตรียมมาใส่ความคน ใครๆก็รู้ว่ายาพิษเอาเข้าโรงเรียนไม่ได้” นายปีศาจพูดอย่างเย็นชา  ซีริลยิ้มให้ซิลบาสเตียน “ทุกคนออกไปก่อน ฉันมีเรื่องอยากปรึกษาน้องชาย”  ไม่มีใครรู้ว่าสองพี่น้องพูดคุยอะไรกัน แต่ภายนอกไม่มีเสียงทะเลาะวิวาทหรือต่อสู้ดังออกมา  &nbsp;  วีราเนสกำมือแน่น มองเธอด้วยสายตาที่แทบจะฆ่าเธอให้ได้ เจ้าหล่อนสะบัดหน้าหนีไป  แวนทำทีเป็นสุภาพบุรุษมาส่งเธอที่รถม้า แต่จริงๆแล้วเขามีเรื่องอยากถาม “เจนนี่อยู่ที่ไหนแล้ว”  “ท่านชายแวนมีข้อตกลงอะไรกับเจ้าชาย” เธอถามด้วยน้ำเสียงเย็นชา  แวนเม้มริมฝีปาก เขาไม่ตอบเช่นกัน  หรือพวกเขามีอะไรแลกเปลี่ยนกัน เธอมองในแง่ร้ายไปไหม แต่มันเป็นไปได้  “วางแผนจัดฉาก ต้องการอะไร” เรนิสถามแวน ความโกรธเธอพุ่งพรวดขึ้นมา  “เธอพูดจาไร้สาระ มองในแง่ร้ายเกินไปไหม” แวนตอบกลับห้วนๆ “ไม่มีข้อแลกเปลี่ยนอะไร เรื่องนี้ฉันคุยกับเขาแล้ว เขาอยากรู้ว่ามีใครบงการไหม ถ้าไม่มี เขาแค่จะสั่งสอนไม่ให้ลองดีกับเขาอีก จะมีการสอบสวนเล็กๆน้อยๆ ถ้าเจนนี่ยอมรับผิดเรื่องจัดฉากและรับปากว่าจะไม่ก่อเรื่องเพิ่ม อาจจะถูกกักบริเวณที่บ้านสักหลัง 3-4 ปี หรืออาจจะไม่ถึง แล้วส่งตัวเธอกลับแคว้นลูฟฟ์ไป ส่วนวีราเนสได้แก้ข้อกล่าวหา”  แค่จะสั่งสอน...หลักสูตรนี้ไม่โหดไปหรือไง วิชาบ้าอะไร เจออาจารย์โหดแบบนี้เธอขอดร็อปตั้งแต่วันแรกแน่ ตามล่ากันซะรอบเมืองแบบนี้ เธอกลัวจนกินไม่ได้นอนไม่หลับตั้งหลายวัน  “ที่จริงแล้ว ถ้าเธอทำดีกับเขาหน่อย ขอร้องเขาดีๆ เอาใจเขาเสียหน่อย เขาก็ปล่อยคนออกมาเองแหละ ไม่ได้มีอะไรยุ่งยากเลย เธอคิดมากไป มองอะไรร้ายเกินไป ถ้าเธอออกหน้าเองยังไงเขาไม่ทำอะไรเธออยู่แล้ว”  เรนิสชักสีหน้าใส่ เข้าข้างกันเกินไปไหม  “แล้วเจนนี่สบายดีไหม” เขาถามต่อ   “ท่านชายเป็นห่วงเจนนี่ขนาดนี้ แล้วเบลล่าล่ะ” ความกังวลเริ่มแทนที่ความโกรธ ผู้ชายเจ้าชู้ เขาจะแต่งงานอยู่แล้วยังไม่วายคิดถึงเจนนี่อีก  “นั่นไม่เกี่ยวกับเบลล่า ฉันกับเจนนี่ไม่ได้มีอะไรกันแล้ว เมื่อเธอไม่ได้ชอบฉัน ฉันต้องทำใจ จะไปยึดติดก็เท่านั้น” น้ำเสียงเขาเรียบนิ่ง  แวนมองหน้าเธออย่างพิจารณา “เรื่องนี้ไม่เห็นมีอะไรเลย เธอทำให้มันยุ่งยากเอง มันจะจบง่ายๆถ้าไม่มีคนยื่นมือมายุ่ง เธอนี่เป็นต้นเหตุของความยุ่งยากจริงๆ แต่ก็ดี เขามีจุดอ่อนบ้างก็ดีเหมือนกัน”  ความหงุดหงิดทะลักขึ้นมา อีกครั้งแล้วที่เขาโทษเธอ พวกเขานั่นแหละ หาเรื่องเดือดร้อนมาให้เธอ แล้วจุดอ่อน แปลว่าอะไร หมายถึงเธอเป็นจุดอ่อนของซีริลงั้นหรือ  “ท่านชายแวนไม่ต้องส่งแล้ว ฉันจะกลับเอง” เธอเชิดหน้าขึ้น ไล่เขาไป  “เธอทำให้พี่น้องทะเลาะกัน เธอปฏิเสธความจริงได้งั้นหรือ”  เธอยอมรับอยู่ว่าเธอมีส่วนผิด แต่เธออดโกรธไม่ได้ เขาพูดจาไม่เข้าหูเลยจริงๆ  ผู้ชายเจ้าชู้ เวลามีเรื่องอะไรขึ้นมา โทษผู้หญิงไว้ก่อน ไม่ยอมดูตัวเอง...  ทีเขาล่ะ มีฮาเร็มเป็นโขยง กล้าดีอย่างไรมาว่าเธอ  “ทีน้องสาวท่านชาย สร้างเรื่องเดือดร้อนครั้งแล้วครั้งเล่า เคยห้ามกันบ้างหรือเปล่า”  แวนถอนหายใจ “เรื่องนี้ฉันไม่เห็นด้วย วีราเนสเป็นคนตัดสินใจเองว่าจะเลือกทำ หากเกิดอะไรขึ้น ต้องรับผลของมัน”  &nbsp;  &nbsp;  เรื่องนี้เข้าสู่พระกรรณของพระราชาจนได้ ทุกคนที่เกี่ยวข้องโดนเรียกพบ  ซิลบาสเตียนบอกว่าวีราเนสชอบเจ้าชายซีริลเลยวางแผนขึ้นมา เขาอยากถอนหมั้นกับวีราเนสอยู่แล้วเลยทำตามแผน   เขานำจดหมายฉบับหนึ่งมาแสดง ในจดหมายนัดให้เขาไปดักรอหน้าห้องของวีราเนสและให้นำพยานมาด้วย หลังจากนั้นให้อาละวาดเรียกผู้คนมาเป็นพยานเยอะๆ  จดหมายนั้นเทียบแล้วเหมือนลายมือของวีราเนสจริงๆ  &nbsp;  คดียาพิษของเจนนี่กลับกลายเป็นว่า จดหมายเป็นของปลอม วีราเนสวางแผนขึ้นมาเพื่อจะทำให้เธอเป็นผู้บริสุทธิ์จากเหตุการณ์เมื่อปีที่แล้วและเรียกร้องความสนใจจากเจ้าชายซีริล รวมถึงอาจจะต้องการใส่ความเด็กสาวสามัญชนที่เธอไม่ชอบเป็นการส่วนตัว  ในโรงเรียน อาจารย์ต่างก็รู้ว่าวีราเนสเคยใช้คำพูดด่าทอเหยียดชนชั้นกับเจนนี่บ่อยๆ  หมดจดงดงาม การใส่ความที่ถูกวิธีต้องเป็นเช่นนี้ ให้แก้ตัวไม่ขึ้นและไร้ช่องโหว่ แผนใส่ความของวีราเนสนั่นกระจอกไปทันตาเมื่อเจอแผนนายปีศาจ  นายปีศาจเล่นละครก็เป็น ใส่ความคนก็เป็น ไม่ธรรมดาจริงๆ  &nbsp;  ซีริลสีหน้าเหมือนเดิมมีรอยยิ้มบางๆ แววตาเขานิ่งสงบ เขาดูจะไม่แสดงความไม่พอใจ ไม่มีความรู้สึกอะไร  ครั้งนี้เขาลอยตัวอีกนั่นแหละ คาดว่าเขาแค่เป็นคนบอกวีราเนสว่าเจนนี่วางแผนจัดฉาก แต่เรื่องอื่นๆวีราเนสลงมือเอง เขาแค่รับฟังข้อกล่าวหาจากวีราเนสแล้วตามน้ำออกคำสั่งให้นำคนมาสอบสวน  &nbsp;  นายปีศาจถูกพระราชินีลงโทษที่ปล่อยให้เกิดเรื่องโดยไม่ห้ามปรามวีราเนส พระนางให้เขาไปคุกเข่าสารภาพบาปหน้าแท่นบูชาในวิหารติดต่อกัน 3 วัน   เป็นการลงโทษแบบลำเอียงๆ โทษสถานเบาในสายตาคนทั่วไป  แต่ในมุมมองของเธอ เธอคิดว่าหนักกว่าจับนายปีศาจขังอีก น่าสงสารเสียจริง นายปีศาจคงลำบากใจมาก เขายิ่งไม่ได้ชื่นชอบเผ่าสวรรค์สักเท่าไหร่ ใช่ เธอจำได้อยู่ เขาเคยบอกเธอ เขาไม่ชอบกลิ่นในวิหาร  ต้องไปคุกเข่าหน้าแท่นบูชาทนกลิ่นไม่พึงประสงค์แบบนั้น น่าสงสารจริงๆ  &nbsp;  &nbsp;  เรื่องใส่ความเจนนี่ เรนิสไม่ยอมโดนเล่นงานผ่ายเดียวแน่   หลังจากที่นายปีศาจถูกตัดสินลงโทษ ในฐานะผู้ถูกวีราเนสกล่าวหาพาดพิงว่าอาจจะเป็นคนปรุงยา เป็นผู้เสียหายคนหนึ่ง  เรนิสก้าวมาเบื้องพระพักตร์ คุกเข่าลงแล้ว ทูลฟ้องพระราชา ว่าท่านหญิงวีราเนสกล่าวหาสามัญชนและป้ายสีเธอโดยไร้ความละอาย  พ่วงความผิด วางยานอนหลับเพื่อจับเจ้าชาย  “ฝ่าพระบาทเพคะ เรื่องนี้ไม่ควรปล่อยไว้นะคะ คราวที่แล้วฝ่าพระบาททรงพระกรุณาไม่เอาผิดท่านหญิงวีราเนสเรื่องวางยานอนหลับเจ้าชายซีริล แต่ครั้งนี้ท่านหญิงวีราเนสถึงกับกุเรื่องขึ้นมาใส่ร้ายสามัญชนเพื่อเรียกร้องความสนใจ แถมยังใส่ความหม่อมฉันด้วย”  เธอยังเพ็ดทูลต่ออีก “หากฝ่าพระบาทไม่ลงโทษ ภายหน้าอาจจะมีคนเอาเยี่ยงอย่างเพคะ แล้วประชาชนจะมองอย่างไร เหตุการณ์นี้เห็นได้ชัดว่าชนชั้นสูงรังแกสามัญชน”  “อีกอย่าง เด็กสาวสามัญชนคนนั้นพร้อมครอบครัวหายสาบสูญไปแล้ว ไม่รู้ว่าท่านหญิงวีราเนสมีส่วนเกี่ยวข้องหรือไม่”  ใช่ เธอใส่ความวีราเนสว่าอาจจะฆ่าปิดปากเจนนี่  ได้โอกาสแก้แค้นแล้ว เรื่องนี้ถ้าเธอกัดไม่ปล่อย ยังไงวีราเนสก็ต้องโดน  การเมืองไม่มีอะไรสะอาด เมื่ออีกฝ่ายคิดเล่นงานเธอ หากเธอจะสาดโคลนใส่บ้าง เธอไม่คิดว่าเธอผิด เมื่อกล้าใส่ความคนอื่นต้องยอมรับว่าตัวเองจะโดนบ้าง  สาดมาเท่าไหร่ สาดกลับไปเท่านั้น ไม่โกง...  ยังไงตระกูลเธอกับตระกูลทริฟเวอร์ไม่ได้เป็นพันธมิตรกัน เล่นงานกันได้  ซีริลมองเธอย่างประเมิน แต่ไม่พูดอะไร หมากอย่างวีราเนสหมดประโยชน์สำหรับซีริล ยังไงเขาก็ไม่ยื่นมือมาช่วยแน่  แม้แต่แวนก็ดูจะใจร้ายกับน้องสาวเช่นกัน สีหน้าเขาไม่ได้ดีนัก แต่ไม่มีการออกมารับหน้าแทน  ลองออกมาสิ เธอจะสาดโคลนใส่เขาเช่นกัน &nbsp;  วีราเนสถูกตัดสินให้กลับแคว้นของเธอและต้องถูกกักบริเวณ 5 ปี ชื่อเสียงของวีราเนสในเมืองหลวงเสื่อมลงสุดขีด   ช่วยไม่ได้ ทำตัวเองชัดๆ  &nbsp;  &nbsp;  เรนิสถอนหายใจ ครั้งนี้เธอติดหนี้นายปีศาจอีกแล้ว   เขาทำแบบนี้ดีหรือเปล่า ตระกูลทริฟเวอร์เป็นพันธมิตรกับเขา แต่เขาไม่เคยไว้หน้าเลย  แล้วหนี้ที่ติดค้างนายปีศาจ ตอนนี้มีเท่าไหร่แล้ว ใช้อย่างไรถึงจะหมดกัน...มีรูปจากแฟนอาร์ตค่ะ ขอขอบคุณ คุณ Robotcmy (Rho CM) สำหรับรูปสวยๆอีกครั้งนะคะ#FC สายจอมมาร-เรนิสค่ะไรท์แทบละลายด้วยความฟินนนน์  

 </div> 
