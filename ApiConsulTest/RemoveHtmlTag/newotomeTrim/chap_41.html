 <div style="word-wrap: normal;width:90%;">
			
				
    &nbsp;  กำหนดการแต่งงานของเขาต้องเลื่อนออกไปไม่มีกำหนด &nbsp;ดยุคแห่งเทรลิสแจ้งมาว่าเธมม์ สละสิทธิ์การเป็นผู้สืบทอดตระกูลเทรลิสแล้วและเดินทางไปเป็นที่ปรึกษาพระราชินีของอาณาจักรน้ำแข็ง  เรื่องนี้เขาได้ยินมาระยะหนึ่งแล้ว เจ้าหญิงผู้สำเร็จราชการส่งจดหมายมาขอตัวคนไปช่วยงานพระราชินีที่ได้ยินว่ากลายเป็นคนเสียสติไปแล้ว  เรื่องนี้เขาขบคิดอย่างไรก็ไม่เข้าใจ นายเธมม์นั่นมีดีอย่างไร ตั้งแต่ตระกูลเทรลิสรับเป็นลูกบุญธรรม อาณาจักรน้ำแข็งยังต้องการตัว  หรือว่าจะเป็นเพราะเธมม์มีนิมิตพิเศษ แต่นอกจากการทายสัตว์เวทย์เพื่อเล่นพนันอย่างไร้สาระ นายนั่นไม่พบว่ามีนิมิตอะไรอีก  เขายังคงไม่เข้าใจ  แต่ที่น่าขัดใจ เหตุผลนี้ทำให้งานแต่งงานต้องเลื่อนออกไปอย่างไม่มีกำหนด ตระกูลเทรลิสต้องหาทายาทคนใหม่ ท่านดยุคแห่งเทรลิสคัดประวัติเด็กกำพร้าหลายคนแต่ไม่มีใครที่เข้าตา ดัชเชสเองไม่มีทีท่าว่าจะตั้งครรภ์อีก  ถ้าเป็นอย่างนี้ไปเรื่อยๆ คงไม่ดีแน่ๆ ชัดเจนว่า ว่าที่พ่อตาของเขาเจตนาถ่วงเวลา  &nbsp;  ตั้งแต่เกิดเรื่องที่เขาทะเลาะกับเรนิสในห้องนอนและเรื่องเจนนี่ ความสัมพันธ์ระหว่างเขากับคู่หมั้นเหมือนจะมึนตึงกว่าเดิม งานปีใหม่ที่ผ่านมาเธออ้างว่าป่วยไม่เข้ามาเมืองหลวง แค่ส่งของขวัญมาให้ตามมารยาท  &nbsp;  ข่าวลือแพร่สะพัดว่าเธอป่วยหนัก ยิ่งในเมืองหลวงข่าวถึงขั้นบอกว่าเธอป่วยจนแทบลุกจากเตียงไม่ได้  ขุนนางบางคนในสภาเคยเสนอพระราชาว่าแกรนด์เลดี้เรนิส หากสุขภาพไม่แข็งแรงไม่น่าจะเหมาะกับการเป็นเจ้าหญิงพระชายา มีการเสนอให้เขาเลือกคู่หมั้นใหม่  ดยุคแห่งเทรลิสไม่มีความเห็นเรื่องนี้ ตอบแค่สั้นๆว่า แล้วแต่ทางราชวงศ์จะเห็นสมควร  เขาตอบกลับไปสั้นๆเช่นกัน “ป่วยเล็กๆน้อยๆ อีกไม่นานก็หาย”   &nbsp;  น่าขำ สายของเขาในแคว้นเทรลิสกลับบอกว่าทางตระกูลไม่ได้กังวลเรื่องการเจ็บป่วยอะไรของเธอเลย ท่านพ่อของเธอดูไม่ได้กังวลมากเช่นกัน ในแคว้นเทรลิสเองข่าวบอกมาแค่ว่าท่านหญิงเป็นหวัดง่าย ไม่อยากเดินทาง ไม่ได้ถึงกับป่วยจนลุกจากเตียงไม่ได้   เธอไม่ออกงานสังคมหรือไปที่สาธารณะ เก็บตัวอยู่ในบ้าน มีแค่บางครั้งเธอยังเดินทางไปทะเลแบบลับๆ อยู่ที่นั่นเป็นเดือนๆพร้อมท่านแม่ของเธอ โดยรวมชีวิตของเธอดูจะมีความสุขดี  &nbsp;  เรื่องเจนนี่ ที่จริงในตอนแรกเขาแค่ตั้งใจเอาคนมาสอบสวนเท่านั้นว่าทำไปเพื่ออะไร มีใครอยู่เบื้องหลัง เพราะเขาไม่เห็นเหตุผลชัดเจนว่าเจนนี่มีจุดประสงค์อะไร  เรื่องลงโทษ คงต้องมีบ้างเพื่อให้หลาบจำ แต่เขาตั้งใจไว้แล้วว่าหากเรนิสขอให้เขาปล่อยคน เขาก็จะปล่อยไป  เดิมเขาคิดว่าเธอจะมาขอร้องเขา แต่กลายเป็นว่าเธอโต้แย้งกลับอย่างไม่ยินยอม   &nbsp;  เขายอมรับว่าตอนเธอโต้เถียงกับวีราเนสเหมือนแมวตัวหนึ่งที่โก่งหลังขนตั้งเตรียมตะปบเหยื่อ ดูดื้อรั้นไม่ยอมคน มองแล้วเพลินดี เขาไม่ค่อยเห็นเธอในรูปแบบนี้บ่อยนัก  &nbsp;  แต่เหตุการณ์บานปลายกว่าที่เขาคิดเมื่อน้องชายลูกแหง่ยื่นมือมาเกี่ยวข้อง แผนใส่ความของวีราเนสพังลงในพริบตา น้องชายของเขาความสามารถไม่เลวเลยทีเดียว  ใครจะคิดว่าเรื่องราวจะใหญ่โต จนจบลงที่การลงโทษวีราเนสด้วยการกักบริเวณ  เขาไม่เคยคิดว่าเด็กสาวสามัญชนคนหนึ่งจะกลายเป็นพี่สาวของเรนิสไปได้ เขาพอดูออก เธอไม่พอใจเขาเรื่องนี้พอสมควร เขาไม่รู้จะแก้ไขอย่างไร  เขาไม่รู้จะทำตัวอย่างไร เขาทำดีด้วย เธอบอกว่าเขาไม่จริงใจ พอเขาแสดงตัวตนออกไป กลายเป็นว่าเธอกลัว ทำอะไรเหมือนจะไม่ถูกต้องไปเสียหมด  &nbsp;  &nbsp;  วันนั้นเขาถามน้องชายลูกแหง่ “ทำแบบนี้ นายต้องการอะไร”  ซิลบาสเตียนยิ้มมุมปากให้เขาพร้อมกับถามว่า “ถ้าขอแล้วพี่ชายจะให้ไหม”  ความโกรธพุ่งขึ้นเป็นริ้วๆจนเขารู้สึกว่าระยะหลังนี้ความสามารถในการระงับอารมณ์ของเขาลดลงมาก  เขานึกถึงตอนเด็กๆ น้องชายลูกแหง่เคยขอของเล่น กล่องสี หรืออะไรก็ตามจากมือเขาแล้วเขาต้องส่งมอบให้ ด้วยเหตุผลที่ว่าเขาเป็นพี่ชาย  แต่ของที่ขอไม่ใช่ของเล่น ไม่ใช่กล่องสี  “ไม่” เขาตอบกลับห้วนๆ พยายามคุมน้ำเสียงไม่ให้ดังจนลอดไปนอกห้อง  “เมื่อไม่ให้ แล้วจะถามทำไม” ซิลบาสเตียนตอบกลับมาเหมือนไม่ใส่ใจอะไรมากมาย  “นายก็รู้ สิ่งที่ทำมันไม่ถูกต้อง” เขาโต้กลับไป   “แล้วอย่างไร ฉันไม่สนใจ” น้องชายลูกแหง่ลุกขึ้นแล้วเดินออกไปอย่างไม่แยแส  เขาโกรธจนถ้วยชาในมือไหม้ไฟจนหมด เป็นอีกครั้งที่เขาควบคุมพลังเวทย์ไม่ได้  มันไม่ควรเป็นแบบนี้เลย   &nbsp;  &nbsp;  &nbsp;  &nbsp;  &nbsp;  เขานั่งทำงานอยู่ที่โต๊ะ มีเด็กสาวคนหนึ่งยกถ้วยชามาให้ มือของเธอเหมือนจะสั่นเล็กน้อย ตอนวางถ้วยชามันพลาดหกใส่โต๊ะทำงาน น้ำชากระเด็นโดนแขนเสื้อด้านซ้ายของเขา โชคดีไม่โดนเอกสารสำคัญ   เขาหันขวับไปมอง  เด็กสาวคนนั้น อายุน่าจะ 15-16 ปี หน้าตาน่ารัก เส้นผมสีน้ำตาลหยักศก แววตาดูไร้เดียงสา ไม่เหมือนนางกำนัลปกติที่จะมีอายุกว่านี้หลายปี  น่าจะเป็นพวกสาวใช้ของเลดี้เบ็ธ  “ซุ่มซ่าม จะไปไหนก็ไปเสีย” เสียงเขาเข้มขึ้นมา เด็กสาวคนนั้นหน้าเสีย เธอทำความเคารพเขาแล้วรีบออกไป  ไม่ใช่ครั้งแรก ระยะหลังมานี้เลดี้เบ็ธส่งเด็กสาวหน้าตาดีหลายคนมารับใช้เขาบ่อยมาก ไม่ว่าจะยกน้ำชามาให้ ไม่ว่าจะหยิบเสื้อคลุมหรือเข้ามาถามว่าเขาอยากได้อะไรไหม  เขาถลกแขนเสื้อขึ้นด้วยความหงุดหงิด เขาจ้องรอยแผลเป็นเป็นเส้น 4 รอยบนแขนซ้าย  เขาปล่อยให้มันเป็นแผลเป็นด้วยความตั้งใจ สิ่งนี้จะได้เตือนว่าไม่มีใครที่เขาจะไว้ใจได้ แม้แต่ผู้หญิงที่เขารัก ยังทำร้ายเขาได้ ถึงแม้เธอไม่ได้ตั้งใจก็ตาม  ตอนที่เธอโจมตีเขา มันเป็นความเจ็บปวดแบบที่เขาแทบจะรับไม่ไหว บาดแผลนั่นไม่ใช่เรื่องใหญ่อะไร&nbsp; คิดถึงตอนนี้ มันยิ่งเจ็บ พลังเวทย์ที่ออกมาโดยควบคุมไม่ได้มันมาจากจิตใต้สำนึก เธออาจจะกลัวหรือไม่ก็รังเกียจเขา ทำให้พลังชนิดนี้มันก่อตัวขึ้นมา  วูบแรกเขาคิดจะสั่งสอนเธอบ้าง ให้ถูกกักบริเวณสักหลายๆเดือนจะได้รู้ว่าอะไรเป็นอะไร แต่พอเห็นน้ำตาของเธอที่ไหลออกมา มันทำให้เขาใจอ่อน  เขาเข้าใจแล้วว่าทำไมเลดี้เบ็ธก่อเรื่องแค่ไหน เสด็จพ่อไม่เคยลงโทษอะไรเลย  สุดท้ายเขาก็เลือกทำลายชื่อเสียงของเธออยู่ดี ใช่ เขาตั้งใจ เผื่อว่าสิ่งที่ทำมันจะทำให้งานแต่งงานเร่งขึ้นมาเร็วขึ้นอีก   แต่มันไม่ได้มีอะไรดีขึ้นมา ความสัมพันธ์จากการใส่หน้ากากยิ้มแย้มให้กันกลายเป็นความสัมพันธ์แบบหมางเมินและทุกอย่างดูเลวร้ายลงกว่าเดิมต  &nbsp;  เขาสังเกตเธอมาตั้งแต่เด็กแล้ว ตั้งแต่เธอดูเป็นธรรมชาติ มีความดื้อดึงแบบแปลกๆ เธอมักจะทำอะไรที่เขาคิดไม่ถึง ต่อมาเธอหัดใส่หน้ากากที่ไม่แนบเนียน มีเผลอหลุดบ้างเป็นครั้งๆ จนกระทั่งหน้ากากของเธอค่อยๆแนบเนียนขึ้นแทบไม่มีหลุดออกมา ทุกอย่างเป็นไปตามธรรมเนียมและรักษามารยาท แต่เขาไม่เคยคิดว่าความรู้สึกใต้หน้ากากของเธอที่มีต่อเขามันคือความกลัว   คำพูดที่เธอหลุดออกมา สิ่งที่เขาทำทั้งหมด เธอรู้หมดแล้ว แต่ไม่เคยถาม ไม่เคยขอคำอธิบาย ไม่เคยแสดงทีท่าว่ารับรู้   ความรู้สึกที่เธอมีต่อน้องชายเขา...ที่เขาพอสัมผัสได้ว่าคืออะไร  &nbsp;  &nbsp;  เสียงประตูเปิดอีกครั้ง เขาเงยหน้าขึ้นมาดู เลดี้เบ็ธเดินเข้ามาพร้อมถ้วยชาถ้วยใหม่  “พวกสาวใช้เด็กๆของเธอซุ่มซ่าม วันหลังห้ามเข้ามาห้องทำงานฉันอีก ให้นางกำนัลที่มีประสบการณ์หน่อยมาดีกว่า หรือมหาดเล็กก็ดีอยู่แล้ว เกิดซุ่มซ่ามทำเอกสารฉันเลอะเทอะจะทำอย่างไร” เขาบ่นให้เธอฟัง  “ฝ่าบาท ทรงไม่โปรดหรือเพคะ”   “ไม่ชอบ” เขาตอบห้วนๆ พื้นอารมณ์ที่ไม่สู้จะดีนักอยู่แล้วยิ่งหงุดหงิดขึ้นไปอีก  เลดี้เบ็ธวางถ้วยชาลง หยิบผ้ามาเช็ดน้ำชาที่หกเลอะเทอะ  “ฝ่าบาททรงโปรดแบบไหน”   คำถามนี้ทำให้ความโกรธเขาพุ่งขึ้นมาอีก เลดี้เบ็ธเห็นว่าเขามักมากขนาดนั้นเลยงั้นหรือ  “ไม่ชอบแบบไหนทั้งนั้น เธอเลิกหาคนมาขึ้นเตียงฉันได้แล้ว” น้ำเสียงเขาห้วนและกระด้าง  “ฝ่าบาท ทรงอารมณ์ไม่ดีติดต่อกันมาร่วมเดือน มีเรื่องอะไรไหมเพคะ”  “ไม่มี” เขาตอบสั้นๆ  มือของเธอสัมผัสไหล่ของเขาเบาๆอย่างอ่อนโยน สัมผัสนั้นทำให้ความหงุดหงิดของเขาลดลง   “ฝ่าบาท ทรงมีอะไรไม่สบายพระทัยรึเปล่า”  “ฉันแค่มีเรื่องให้คิดหลายเรื่อง เลยหงุดหงิดไปบ้าง” น้ำเสียงเขาปรับมานุ่มนวลขึ้น  “ฝ่าบาท การเดินทางไปตระกูลบาร์ตันเพื่อร่วมงานแต่งงาน ฝ่าบาทจะเสด็จไปเองไหมเพคะ”  เขาถอนหายใจ งานแต่งงานของเบลล่ากับแวน จัดในฤดูใบไม้ผลิ หลังวันเกิดของเขาสามสัปดาห์ ต้องไปเองอยู่แล้ว คนหนึ่งเป็นญาติสนิท ส่วนอีกคนเป็นเพื่อนสนิท เขาจำเป็นต้องไป  “แล้วจะปลอดภัยไหมเพคะ” เลดี้เบ็ธถามอย่างกังวล  เรื่องที่เขาวางกับดักตระกูลบาร์ตัน เขาไม่แน่ใจว่าแอนเธมที่รอดมาได้จะวางแผนอะไรหรือเปล่า อาจมีการแก้แค้น  ไหนจะเบียทริกซ์ที่ท่านพ่อของเธอถูกใส่ความ ผู้หญิงคนนั้นไม่เรียกว่าธรรมดา   ไหนจะท่านตาที่คงไม่ให้อภัยเขาง่ายๆ  ไม่เป็นไร เขาค่อนข้างมั่นใจในตัวเองระดับหนึ่งว่าเขารับมือได้  หากมีการลอบสังหาร หรือ ลอบกัดอะไรก็ตาม คนของเขาไม่ได้กระจอกเช่นกัน  &nbsp;  &nbsp;  อาการป่วยของคู่หมั้นเขานับวันยิ่งทรุดหนัก เธอป่วยแม้กระทั่งงานวันเกิดเขาก็มาร่วมไม่ได้ ข่าวลือบอกว่าเธอลุกจากเตียงแทบไม่ขึ้น งดเยี่ยม งดรับแขก  แต่เขามั่นใจอยู่ว่าเธอหายก่อนไปงานแต่งงานที่แคว้นบาร์ตันแน่นอน  ป่วยการเมืองของเรนิส จะยังไงก็ต้องหายก่อนที่เบลล่าจะแต่งงาน  &nbsp;  ตามกำหนดการ เธอจะเดินทางจากแคว้นเทรลิสผ่านแคว้นลูฟฟ์ไปแคว้นบาร์ตันเลย  แต่มีคำสั่งจากทางเมืองหลวงให้เธอเข้าเมืองหลวงก่อนแล้วเดินทางไปพร้อมเขา หากป่วยหนักย่อมไม่สมควรเดินทางให้อาการป่วยกำเริบ  เขาอยากรู้เหมือนกันว่าอาการป่วยของเธอจะหายทันไปงานแต่งงานของญาติสาวของเธอหรือเปล่า  &nbsp;  ตามคาด อาการป่วยของเธอหายเป็นปลิดทิ้ง เธอเดินทางเข้าเมืองหลวงมาแต่โดยดี   &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; เธอขอพบเขาในวันที่เธอเดินทางมาถึง น่าแปลก ปกติหากเขาไม่เชิญ เธอไม่เคยอยากจะมาพบเขา  &nbsp;  “เรนิส” เขามองหน้าเธอ ไม่มีรอยยิ้มให้เธอเหมือนทุกที ในเมื่อเธอบอกว่าเขาไม่จริงใจ อย่างนั้นเขาก็ทำให้เห็นเสียเลยว่าแบบที่จริงใจเป็นอย่างไร  “ดีใจที่เธอมา อาการป่วยหายแล้วหรือ ตอนวันเกิดฉันก็เห็นเธอป่วย” น้ำเสียงเขาประชดประชันเล็กน้อย เป็นอันรู้กันว่าเธอไม่ได้ป่วยจริง  “หายแล้วเพคะ แต่อาจจะป่วยอีกได้เรื่อยๆ ผู้เยียวยาบอกว่าโรคนี้เรื้อรัง กำเริบได้เป็นพักๆ” คำตอบของเธอชัดเจน หากไม่อยากมา เธอจะอ้างอีกว่าเธอป่วย  “อ้อ ผู้เยียวยาของเธอดูท่าจะไม่มีความสามารถ ให้ฉันส่งคนไปดูแลแทนดีไหม”  เธอนิ่งอึ้งไปก่อนจะตอบกลับมาว่า “ไม่เป็นไรเพคะ แค่ป่วยเล็กๆน้อยๆ อย่าให้มันยุ่งยากเลย”  &nbsp;  “ฝ่าบาท” เธอนิ่งไปครู่หนึ่ง  ดูเธอเหมือนมีเรื่องอยากจะพูดกับเขา   &nbsp;“เรนิส” เขาถอนหายใจ “เธอมีเรื่องอะไรอยากพูดใช่ไหม”  “เพคะ”  “คิดให้ดีก่อนแล้วค่อยพูด” เขาพูดห้วนๆ หวังว่าเธอจะไม่พูดสิ่งที่ไม่เหมาะสมออกมา “เธอควรจะรู้ว่าอะไรควรพูด อะไรไม่ควรพูด”   “ฝ่าบาท” เรนิสอ้ำอึ้งอยู่สักพักก่อนตัดสินใจ “ทรงไม่เบื่อบ้างหรือเพคะ”  “เบื่ออะไร” เขาเลิกคิ้วถาม  “เบื่อเล่นละคร” เล่นละครอย่างนั้นหรือ สิ่งที่เขาแสดงออกกับเธอ เธอคิดว่าเขาเล่นละคร ความรู้สึกนี้เขาบรรยายไม่ถูกเหมือนกัน  ใช่ เขาอาจจะเล่นละคร เขาอาจจะไม่จริงใจกับหลายๆคน  แต่ทุกอย่างไม่ใช่ละครทั้งหมด บางอย่างมันเป็นของจริง  เขาหัวเราะขื่นๆอย่างจนใจ “ที่ผ่านมาเธอคิดว่าฉันเล่นละครงั้นหรือ”  “ฝ่าบาท เมื่อเราทั้งคู่นิสัยเข้ากันไม่ได้ ทำไมถึงต้องดึงดันให้เกิดงานสมรส ถ้ายังไงยังมีตระกูลอื่นที่มีอำนาจอีกมากมาย พร้อมสนับสนุนฝ่าบาท อีกทั้งต่อให้มีการสมรสแล้วอย่างไร ตระกูลเทรลิสอาจไม่สนับสนุนฝ่าบาทก็ได้”  “เธอพัฒนาขึ้นมาก” เขาแค่นหัวเราะ เธอพัฒนาขึ้นมากจริงๆ กล้าพูดถึงขนาดนี้ กล้าขู่เขาด้วย  “แล้วยังไง” เขาถาม น้ำเสียงเขาเย็นชา “เธอจะรับประกันได้ยังไงว่าถ้าไม่มีงานแต่งงาน ตระกูลเทรลิสจะสนับสนุนฉัน”  “หม่อมฉันสามารถทำให้ท่านพ่อตกลงได้ ขอเพียงฝ่าบาทรับปากถอนหมั้น”  “การสมรสการเมืองที่เกิดจากความไม่เต็มใจ ย่อมไม่มีความสุข ตอนนี้เรายังไม่เกลียดกัน หากยกเลิกไปเสีย เรายังมีมิตรภาพต่อกันได้ หากเดินหน้าต่อไป ในอนาคตเราอาจจะเกลียดกันจนมองหน้ากันไม่ติดก็ได้” น้ำเสียงเจื้อยแจ้วของเธอยังพูดต่อไปโดยไม่รู้ว่าคำพูดพวกนั้นบาดใจเขาแค่ไหน   “เธอรู้ได้ยังไงว่าฉันไม่เต็มใจ” เขาถามกลับ “ฉันเต็มใจอย่างที่สุด”  เธอนิ่งไปครู่ใหญ่ มือสองข้างบีบเข้าหากัน  “เธอไม่เชื่ออย่างนั้นหรือ เธอเคยเชื่ออะไรฉันบ้าง” ความเจ็บปวดแบบนี้ เขายังไม่ชาชินอีกหรือไง ไม่รู้มันจะเป็นแบบนี้อีกนานเท่าไหร่  “เธอไม่เคยคิดบ้างเลยหรือว่าฉันไม่ได้เล่นละครทุกครั้ง”  “เธอไม่เคยรู้บ้างเลยหรือว่าฉันรู้สึกยังไงกับเธอ ที่ผ่านมาเธอไม่เคยมองดูเลยใช่ไหม หรือเธอไม่เคยใส่ใจจะมอง”  บางอย่างที่เขาเคยเก็บไว้มันเหมือนไหลออกมา มันหยุดไม่ได้ “เธอไม่เคยรับรู้ความรู้สึกของฉันบ้างหรือไง”  เธอดูอ้ำอึ้งเหมือนตอบไม่ได้ ใบหน้าเล็กๆดูซีดลง ดวงตาเบิกกว้าง เธอไม่มีคำพูดอะไรออกมา  “เธอคิดว่าฉันเป็นอะไร เป็นภาพวาดอย่างนั้นหรือเปล่า” &nbsp;เขาสังเกตนานแล้ว เธอชื่นชมเขาเหมือนเป็นผลงานศิลปะอะไรสักอย่าง&nbsp; “เธอมองฉันเป็นคนคนหนึ่งได้ไหมไม่ใช่สิ่งของ”  &nbsp;  “ฝ่าบาท” เรนิสเหมือนไม่มีคำพูดอะไรจะพูดมากกว่านี้แล้ว ริมฝีปากเธอเม้มปิดสนิท   เขาเดินมากุมมือเธอ  “ฉันไม่มีวันจะเกลียดเธอ”  “เรนิส ที่ผ่านมา ฉันยอมรับว่าฉันเคยมีคนอื่น ฉันไม่ซื่อสัตย์ต่อเธอ แต่ฉันรับปากว่าหากเราแต่งงานกัน จะไม่มีเรื่องแบบนี้อีก ฉันจะมีเธอแค่คนเดียวเท่านั้น”  เรนิสหลบสายตาเขา ไม่มีคำพูดอะไรกลับมา  ฝ่ามือของเธอเย็นเยียบและชื้น คำตอบของเธอชัดเจนแล้วกระมั้ง  &nbsp;  &nbsp;  เขาเคยคิดว่าเขาจะทำอย่างเสด็จพ่อได้ไหม เสด็จแม่ทอดพระเนตรมองชายอื่นด้วยสายตารักใคร่  ในเมื่อทั้งคู่ไม่มีใจให้กัน มันเป็นเรื่องง่าย  แต่ถ้าอีกฝ่ายมีใจให้ล่ะ ถ้ามันเป็นความรักข้างเดียว  ถ้าเป็นเขา เขาจะทนได้ไหม  วันนี้เขามีคำตอบแล้ว  &nbsp;  &nbsp;  ถ้ามันจำเป็นต้องทน เขาก็ทนได้  &nbsp;  &nbsp;  เขาปล่อยมือที่กุมมือเธอไว้แล้วเดินมาที่หน้าต่างก่อนจะมองออกไปด้านนอก ตอนนี้ท้องฟ้ามืดแล้ว   เขาไม่อยากสบตาเธอ เขาไม่อยากเห็นสีหน้าเธอ  เมื่อไม่รับรู้ ความเจ็บปวดอาจจะลดน้อยลง  “เรนิส” เขาควบคุมน้ำเสียงให้นุ่มเป็นปกติ แต่ยอมรับว่าเขาปั้นรอยยิ้มไม่ออกแล้ว  &nbsp;  &nbsp;  ทั้งห้องอยู่ในความเงียบ  “เธอรักเขาใช่ไหม”  เรนิสเงียบไป เธอไม่ตอบ เขารู้อยู่แล้ว เรียกว่ารู้มาระยะหนึ่งแล้วก็ได้ เหตุการณ์ที่ห้องของเธอมันชัดเจนว่าเธอคิดยังไง  “เรารู้จักกันมากี่ปีแล้ว เธอคิดหรือว่าฉันมองไม่ออกว่าเธอคิดอะไรอยู่”  “ฉันจะบอกเธอว่า ฉันไม่สนใจก็ได้ ที่ผ่านมาเธอทำอะไรบ้างฉันจะไม่ถือ” เขารวบรวมคำพูดอีกครั้ง “เรื่องที่แล้วมาก็ให้มันแล้วไป แต่ต่อไปอย่าให้มีเรื่องแบบนี้อีก”  “ฉันจะคิดเสียว่าฉันเคยไม่ซื่อสัตย์ต่อเธอเหมือนกัน เราก็ไม่ต่างอะไรกัน”  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;   “ไม่ว่าเธอจะชอบใคร ไม่ว่าเธอจะรักใคร มันไม่สำคัญ” เขาย้ำ “แต่พันธะหมั้นหมายระหว่างเราไม่มีวันเลิกรา”  &nbsp;  &nbsp;  “แล้วถ้าเธอไม่มีเรื่องอื่นจะพูด ก็กลับไปได้แล้ว” เขายังคงพูดต่อไป “ฉันจะถือว่าเรื่องวันนี้ฉันไม่เคยได้ยิน แล้วอย่าพูดอะไรแบบนี้อีก”  “อีก 2วัน วันเดินทาง ฉันจะไปรับเธอที่บ้าน”  เสียงฝีเท้าของเธอเหมือนวิ่งออกไปจากห้อง  “เดี๋ยวก่อน” เขาเรียกเธอไว้ก่อนจะหันมามองเธอ ใบหน้าเขาเรียบเฉยและเย็นชา ที่จริงกับเธอไม่มีความจำเป็นต้องสวมหน้ากากแล้วด้วยซ้ำ อย่างไรเธอก็เคยเห็นมาหมดแล้ว อย่างไรมันคงไม่ช่วยให้เธอรู้สึกดีกับเขาขึ้นมาอยู่ดี  เรนิสยืนอยู่หน้าประตู เธอชะงักแล้วหันกลับมามองหน้าเขา  “ตกลงเธอเลือกอะไร ระหว่างความถูกต้องกับความถูกใจ”  &nbsp;  ความเงียบเข้าครอบคลุม ทั้งเธอและเขาไม่มีใครพูดอะไรอีก  &nbsp;  “หม่อมฉันจะหาทางเปลี่ยนสิ่งที่ถูกใจให้เป็นสิ่งที่ถูกต้อง” เสียงเบาๆของเธอเกือบจะเท่าเสียงกระซิบ แต่เขายังได้ยินคำพูดระคายหูพวกนั้นชัดเจนทุกคำ  ที่จริงพอจะเดาได้อยู่แล้ว แต่เขาก็ยังถาม  เขาเบือนหน้าหนี “แล้วเธอเคยคิดบ้างไหมว่าสักวันสิ่งที่ถูกต้องอาจจะเปลี่ยนเป็นสิ่งที่ถูกใจก็ได้”  อีกฝ่ายเงียบไป   เขาได้ยินเสียงเปิดประตูและเสียงฝีเท้าก้าวออกจากห้อง  เขามองไปที่ประตูที่เปิดออก เห็นเพียงชายกระโปรงที่พลิ้วตามร่างของเธอที่ลับสายตา  &nbsp;  ริมฝีปากเขาเม้มสนิท เขาตัดสินใจแล้ว จะยังไงก็ไม่ปล่อยมือ  เขายังทำอะไรได้มากกว่านี้อีกหรือ  เขาต้องการการสนับสนุนจากตระกูลใหญ่ ต้องการกองกำลัง ต้องการเงินทุนสนับสนุนที่ไม่จำกัด และเขาต้องการเธอ  เธอจะมีสายตามองใครอย่างไรเขาจะทำเป็นไม่สนใจไม่รับรู้ก็ได้ ตราบใดที่เธออยู่กับเขา  วันเวลาที่ยาวนาน เขาเชื่อว่าสักวันเขาจะเปลี่ยนเธอได้  ถ้าเขาจะเห็นแก่ตัวแล้วอย่างไร  มีใครบ้างไม่เห็นแก่ตัว  &nbsp;  &nbsp;  &nbsp;  &nbsp;  รถม้าของราชวงศ์จอดเรียงรายหน้าคฤหสน์ตระกูลเทรลิส  มีคนเปิดประตูรถม้าให้เขาลงมา  &nbsp;  หญิงสาวในชุดกระโปรงสีเขียวอ่อนยืนอยู่หน้าประตูบ้าน  บางทีเขาไม่เข้าใจตัวเอง เขาโกรธเธอ เขาผิดหวังในตัวเธอซ้ำๆ จนไม่อยากจะเห็นหน้า พอไม่เห็นหน้า กลับมีความรู้สึกโหยหาอยากพบเธออีก แต่พอพบกันมันก็มีความรู้สึกเจ็บปวด  เขาถามตัวเองว่าเขาปล่อยเธอไปได้ไหม คำตอบคือไม่ได้  แต่หากยึดเธอไว้ มันดีแล้วจริงๆหรือ   &nbsp;  เธอเดินเข้ามาใกล้ บอกเขาว่าจะไปรถม้าของตระกูลเธอเอง เธอเตรียมตัวไว้แล้ว  เขาพยักหน้า เดินไปส่ง  เขาส่งมือให้เธอขึ้นรถ แต่เธอไม่จับมือเขา กลับขึ้นไปเอง  &nbsp;  การเดินทางหยุดลงหลังจากผ่านไปครึ่งวัน เขาให้คนแวะที่จุดพัก มีคนจัดโต๊ะพร้อมชุดน้ำชาให้เขา  สาวใช้ของเรนิสเดินมารายงานเขาว่า เธอหลับ  ความโกรธพุ่งพรวดขึ้นมาแบบระงับไม่ได้ เธอคิดจะหลบหน้าเขาอีกใช่ไหม เป็นอีกครั้งที่เธอทำให้เขาควบคุมตัวเองไม่ได้  เขาเดินไปที่รถม้าของเธอ กระชากประตูออก  ภาพที่เห็นทำให้ความโกรธของเขาละลายหายไปหมด&nbsp;   หญิงสาวคนหนึ่ง เธอนอนขดตัวอยู่บนเบาะบนที่นั่งในรถม้า ตาหลับพริ้ม ศีรษะเธอซบกับหมอน ในแขนกอดผ้าห่มขนสัตว์ผืนหนึ่งไว้   เป็นอีกครั้งที่หัวใจเขาให้ความรู้สึกว่ามันอ่อนยวบไปหมด  เขาถอนหายใจ ปิดประตูรถม้าลงเบาๆ  เขาหันไปสั่งคนสนิท “เดินทางต่อได้ แต่ไม่ต้องรีบ ค่อยๆไป เราถึงช้ากว่ากำหนดสัก 2-3 ชั่วโมงก็ได้ ไม่ได้รีบอยู่แล้ว”  เธอเป็นจุดอ่อนของเขาจริงๆ ตามหลักการเขาไม่ควรเก็บเธอไว้ใกล้ตัว เธอทำให้เขาเสียการควบคุมตัวเอง   เขารู้ตัว เธออยู่กับเขาเธออาจจะไม่มีความสุข เขาควบคุมเธอไม่ได้ เธอเป็นอะไรที่ไม่อยู่ในกรอบที่เขาวางไว้ เขาไม่รู้ด้วยซ้ำว่าวันไหนเธอจะหันมาทำร้ายเขาเหมือนครั้งนั้นอีก  ต่างฝ่ายต่างหวาดระแวงกัน  แต่เขาปล่อยเธอไปไม่ได้เช่นกัน  เป็นอีกครั้งที่เขาบอกตัวเอง มีใครบ้างไม่เห็นแก่ตัว...  &nbsp;  &nbsp;  Writer’s note: จบไปกับคำตอบของเรนิส นางพูดชัดแล้วว่านางเลือกใคร   เป็นอีกครั้งที่ขมจนไรท์ปวดใจ  ตอนแรกว่าจะเขียนที่มาของคาแร็คเตอร์ซีริลกับจอมมารตอนนิยายจบ แต่ดูจากเม้นท์ไหนๆมีรี้ดเดอร์หลายท่านจับไต๋ได้แล้ว เขียนตรงนี้เลยละกัน รบกวนอ่านกันนิ๊ดนึงนะคะยาวหน่อยค่ะ  ซีริล เป็นตัวละครที่ไรท์ยืมคาร์แร็คเตอร์มาจากพระเอกนิยายแนวฮาเร็มวังหลัง จักรพรรดิแสวงหาอำนาจ เผด็จการ จอมวางแผน ขี้หึง เห็นผู้หญิงเป็นเครื่องมือ เห็นบัลลังก์สำคัญเหนือสิ่งใด หลังจากทำตัวนิสัยเสียร้ายกาจมาช่วงหนึ่งถึงจะรู้ว่ารักนางเอก พอรักแล้วจะกลายร่างเป็นพระเอกแสนดีรักเมียยิ่งกว่าหญิงใด  ตอนจบพระเอกฮ่องเต้จะบอกว่า  “ฝ่ายใน สตรีสามพันนางล้วนไม่สำคัญ ในใจเจิ้นมีเจ้าเพียงผู้เดียวเท่านั้น” แล้วก็จบแบบ happy ending (ซ้อมไว้เผื่อจะเขียนนิยายจีน ไม่ได้โจมตีนิยายแนวนี้นะคะ มันสนุกดีค่ะ อ่านอยู่พอสมควรถึงรู้ว่ามันแนวๆนี้ แค่ยกตัวอย่างเฉยๆ)  พอหยิบมาวางผิดที่ อย่างนิยายแฟนตาซี แนวสามีภรรยาเดียว บิดมุมมองซะหน่อย โห เรตติ้งดีมาก คนถล่มเละเลย 55 จนไรท์แอบงงเหมือนกัน  แต่เกมนี้ ซีริลไม่ได้โอกาสในการกลายร่างเป็นพระเอกแสนดีในอนาคตเพราะมีตัวละครอย่างจอมมารแทรกแทรง...  จุดนี้ ยังไม่ได้โอกาสทำความดีสร้างความประทับใจเลย โดนจอมมารตัดหน้าหมด...  FC ซีริล ไม่แปลกหากจะมีคนชอบเจ้าชาย คาแร็คเตอร์ที่ยืมมาเป็นคาแร็คเตอร์พระเอกจริงๆ แค่ใส่มาผิดที่และทำให้มันบิดเบือนออกไปหน่อยนึงเท่านั้นเอง  &nbsp;  ไรท์ : เจ้าชายซีริล อย่าโทษไรท์เลย เรื่องนี้เป็นความผิดนังแอริล ถ้าประกอบระเบิดผิดพลาดเร็วกว่านี้ 10 นาที ท่านก็ได้เป็นพระเอกแล้ว ไปเคลียร์กันเองละกัน  ซีริล : ...  &nbsp;  &nbsp;  ส่วนจอมมาร แนวจากคู่กัดมาเป็นเพื่อนสนิท ตรรกะไม่ปกติ ดูเพี้ยนๆ ปากจัดมากแบบไม่รู้ตัวเอง ปกติต้องเป็นพระรองแสนดีติดเฟรนโซนที่แห้วตลอดกาล พอแค่เพิ่มรายละเอียดที่มาที่ไป ปรับมุมมองนิดนึง &nbsp;ท่านสามารถข้ามเฟรนโซนออกมาเป็นพระเอกได้ ในเมื่อเห็นว่าดีกว่าก็จับเป็นพระเอกสิ จะรออะไร ไม่มีอะไรเกิดขึ้นไม่ได้ในนิยายถูกไหม  โดยส่วนตัวไรท์ชอบการบิดมุมมองแล้วทำให้เรื่องราวเป็นอีกแบบนึง ชอบความแปลกค่ะ  อย่างที่บอก สำหรับการกระทำของตัวละคร เรื่องนี้แล้วแต่มุมมอง ไม่มีใครถูกทั้งหมด มุมใครมุมมันเลย  บทถัดไป ตามที่รับปากค่ะ จะมาวันนี้ ไม่ช่วงเย็นก็หัวค่ำ เข้าถิ่นตระกูลบาร์ตัน...กับงานแต่งงานของเบลล่า  

 </div> 
