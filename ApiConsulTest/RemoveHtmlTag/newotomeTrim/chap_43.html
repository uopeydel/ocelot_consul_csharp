 <div style="word-wrap: normal;width:90%;">
			
				
    &nbsp;  เสียงประตูรถม้าปิดลงอย่างแผ่วเบา เรนิสลืมตาขึ้นมา เธอถอนหายใจเบาๆ  เธอเข้าใจความรู้สึกเขาบ้างแล้ว แต่ความรู้สึกมันบังคับกันไม่ได้  ในเมื่อเธอมีคนที่เธอชอบพอแล้ว เธอจะแต่งงานกับเขาได้อย่างไร  สำหรับเธอ การแต่งงานกับเขามันผิดต่อตัวเธอเอง ผิดต่อเขาเพราะเธอไม่มีวันจะมอบความรักแบบนั้นให้เขาได้ และผิดต่อคนที่เธอรัก  มีปฏิสัมพันธ์กัน ยิ่งน้อยเท่าไหร่ ยิ่งดีเท่านั้น  &nbsp;  &nbsp;  การเดินทางต่อจนถึงป้อมปราสาทซึ่งเป็นจุดพักกลางทางช้ากว่ากำหนดบ้าง เธอพักรับประทานอาหารเย็นกับเขาก่อนแยกย้าย บรรยากาศเป็นไปแบบเงียบๆ ไม่มีใครพูดอะไร ไม่มีอะไรต้องพูดกันแล้ว   อเล็กซิสกับเธโออยู่ในขบวนผู้ติดตามด้วย เธอเพิ่งสังเกตเห็นพวกเขาตอนมารับประทานอาหารร่วมกัน  เรนิสยู่จมูกด้วยความรังเกียจ ที่มีคนกล่าวว่านกที่มีขนสีเดียวกันย่อมอยู่ฝูงเดียวกันเป็นเรื่องจริงอย่างที่สุด นายสองคนนั้นทำงานให้ซีริลจริงๆ  &nbsp;  การเดินทางต่อไปเรียบร้อยดี องครักษ์ของซีริลดูระแวดระวังมากขึ้นทันทีเมื่อเข้าเขตตระกูลบาร์ตัน การระวังภัยสูงขึ้นอย่างเห็นได้ชัด  &nbsp;  เธอถึงคฤหาสน์ตระกูลบาร์ตันในช่วงเย็นก่อนงานเลี้ยง คฤหาสน์ตระกูลบาร์ตันยังเหมือนที่เธอเคยเข้ามาเมื่อหลายเดือนก่อน คับคั่งไปด้วยแขกที่มาร่วมแสดงความยินดีกับการวิวาห์ยิ่งใหญ่แห่งปี   เธอกับซีริลไปทำความเคารพพระราชินีตามด้วยท่านตาของเขา อดีตท่านดยุคที่ลงจากตำแหน่งแล้ว  ความสัมพันธ์ระหว่างซีริลกับเสด็จแม่ของเขาห่างเหิน เต็มไปด้วยมารยาท ต่างกับนายปีศาจมาก คำเรียกคำจา เขาเรียกว่า “ฝ่าพระบาท” ทุกคำ ดูช่างแตกต่างจากนายปีศาจ  ท่านตาของเขายิ่งหมางเมินอย่างชัดเจน นั่นไม่แปลกอะไร สิ่งที่เขาทำกับตระกูลบาร์ตันนั้นหนักหนาไม่น้อย  แต่การแสดงสีหน้าซีริลดีมาก เขาสามารถมีรอยยิ้มได้ตลอดเช่นกัน  &nbsp;  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; งานเลี้ยงก่อนงานแต่งงานวันพรุ่งนี้ถูกจัดอย่างหรูหราสมกับเป็นงานแต่งงานระหว่าง 2 ตระกูลใหญ่ มีดนตรี มีงานเต้นรำ  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; พระราชินีทรงประทับอยู่ในงาน รายล้อมไปด้วยแขกสำคัญ ท่านแม่ของเบลล่าอยู่ในงานด้วย แต่ท่านพ่อของเธอยังอยู่ระหว่างการถูกกักบริเวณ  เช่นเดียวกับฝ่ายเจ้าบ่าว มีแค่ท่านแม่ของแวนเท่านั้น ท่านพ่อของเขาป่วยด้วยโรคข้อเดินทางไกลไม่ได้ ส่วนน้องสาว อย่างที่รู้กัน ถูกกักบริเวณอยู่ที่ไหนสักที่ในแคว้นทริฟเวอร์  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; เรนิสจ้องมองไปที่ฟลอร์เต้นรำ มีหลายคู่ที่ออกไปเต้นรำอยู่ ไม่ว่าจะว่าที่เจ้าสาวอย่างเบลล่าที่ต้องเต้นรำกับว่าที่เจ้าบ่าวตามธรรมเนียม สีหน้าทั้งคู่ไม่ได้ดีนัก เบลล่าหน้าตาบูดบึ้งอย่างที่สุด ขณะที่แวนพยายามเก็บอาการ...ใช่.. เรนิสสังเกตเห็นเบลล่าใช้รองเท้าส้นสูงของเธอเหยียบไปที่เท้าของแวนหลายครั้งพร้อมขยี้อย่างรุนแรงราวกับการขยี้แมลงสาบใต้ฝ่าเท้าแล้วกลัวว่ามันจะไม่ตาย  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ฝ่ายชายนับว่าความอดทนสูง เขาแค่ขมวดคิ้วเป็นครั้งๆที่โดนเหยียบเท้าเท่านั้น  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;   &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; เบียทริกซ์จับคู่เต้นรำกับแอนเธม ดูเบียทริกซ์วันนี้สวยกว่าทุกวัน ดวงตาเป็นประกายระยิบระยับเปี่ยมเสน่ห์จนกลบรัศมีหญิงสาวทุกคนในงาน  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; หลังจากเพลงแรกจบ ผู้คนต่างแยกย้าย มีคู่ใหม่เข้ามาเต้นรำบ้าง แอนเธมเต้นรำกับแกรนด์เลดี้จูดิธในเพลงถัดไป   จูดิธ ลูเธอร์ กับ แอนเธม มีข่าวว่าคู่นี้น่าจะมีการหมั้นหมายในเร็ววัน  &nbsp;  ตระกูลบาร์ตันทาบทามตระกูลลูเธอร์เพื่อหาพันธมิตรเพิ่ม  ฝ่ายหญิงเคยอยู่ในฮาเร็มของแวน แต่ตอนนี้สายตาที่มองแอนเธมเต็มไปด้วยความปลาบปลื้ม ไม่แปลก แอนเธมเรียกว่าเป็นชายหนุ่มที่สมบูรณ์แบบ อายุที่ห่างไปหลายปีทำให้เขาดูมีวุฒิภาวะกว่าชายหนุ่มรุ่นเดียวกันกับจูดิธแบบแวน  แอนเธมมีคุณสมบัติอะไรด้อยกว่าแวนบ้าง คำตอบคือ ไม่มี เขาเหนือกว่าทุกอย่าง ในสายตาเรนิส ท่านชายแวนอะไรนั่น จัดเป็นพระเอกที่ถือว่าด้อยคุณภาพ ไม่สามารถเทียบอะไรกับแอนเธมได้เลย  &nbsp;  เธมม์ไม่ได้มางานนี้ เบียทริกซ์พูดถึงสั้นๆว่าเธมม์สบายดี เธอยังไม่เข้าใจจนทุกวันนี้ ในเมื่อเบียทริกซ์มีความรู้สึกพิเศษกับแอนเธม แล้วเธมม์มีความสำคัญอย่างไร ทำไมเบียทริกซ์ถึงได้ขอตัวเธมม์  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; เธอและซีริลยืนข้างๆกันอย่างเงียบๆ ไม่มีใครพูดอะไร เขาถามเธอตอนเข้างานว่าเธออยากเต้นรำไหม พอเธอปฏิเสธ เขาพยักหน้ารับทราบและไม่ได้รบเร้าอีก  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; เบียทริกซ์เดินมาเบื้องพระพักตร์พระราชินี รอยยิ้มเธอมีประกายลึกลับอย่างบอกไม่ถูก เหมือนในคืนนั้น คืนก่อนที่จะมีการปฏิวัติและลอบสังหารเจ้าชายพระสวามี  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; เรนิสเริ่มกังวล เบียทริกซ์กำลังจะทำอะไร คงไม่มีเหตุร้ายอะไรนะ  &nbsp;  “ฝ่าพระบาท” เบียทริกซ์เกริ่นขึ้นมาพร้อมรอยยิ้มเจิดจ้า “น้องชายซิลบาสเตียนดูคล้ายคลึงฝ่าพระบาทยิ่งนัก”  &nbsp;“เป็นแม่ลูกกัน เหมือนกันไม่ใช่เรื่องแปลก” พระราชินีทรงแย้มพระสรวลเบาๆ  “แต่น้องชายซีริลไม่เห็นเหมือนฝ่าพระบาทเลย”  เสียงในห้องโถงเงียบลงทันที พร้อมกับเพลงบรรเลงที่หยุดชะงักไปราวกับจงใจให้ผู้คนฟังคำพูดของเบียทริกซ์ ผู้คนที่พูดคุยรอบข้างต่างหยุดพูดจากัน ความเงียบเข้าปกคลุมทั่วห้องโถง คู่เต้นรำต่างหยุดเนื่องจากเสียงเพลงเงียบไป  “พี่ชายคล้ายคลึงพระบิดาอยู่” เสียงเรียบๆของนายปีศาจโพล่งขึ้นมาท่ามกลางความเงียบ สีหน้าเขาเย็นชาไร้อารมณ์ แต่เธอพอดูเขาออก ละครของเบียทริกซ์ฉากนี้เขารู้อยู่แล้ว   สีหน้าซีริลดูไม่ได้ดีนัก ใบหน้าหล่อเหลาดูมืดครึ้มลง  “อ้อ เรื่องนี้น่าแปลก ตอนน้องชายซิลบาสเตียนเกิด บันทึกของพระราชวังบันทึกไว้ชัดเจนว่าเป็นพระโอรส แต่ของน้องชายซีริล กลับบันทึกว่าเป็นพระทายาท”  คราวนี้แทบไม่มีใครกล้าหายใจ หากเป็นคนที่รู้วงใน ใครๆก็ทราบว่าในปีนั้นเลดี้เบ็ธตั้งครรภ์ไล่เลี่ยกับพระราชินี เธอคลอดลูกสาว แต่เด็กคนนั้นเสียชีวิต  คำพูดของเบียทริกซ์แทบจะเป็นการกล่าวหาอ้อมๆว่า เจ้าชายซีริลอาจไม่ใช่เจ้าชายตัวจริงก็ได้   สายตาทุกคู่จับไปที่เจ้าชายซีริล  ใบหน้าของซีริลซีดปราศจากสีเลือด เขาจ้องมองไปที่พระราชินี  สีพระพักตร์ของพระราชินีดูไม่สู้ดีนัก ดูลังเลเหมือนกับไม่แน่ใจ  “ฝ่าบาทใส่ใจหาข้อมูลเสียจริง แม้จะเป็นเรื่องไร้สาระก็ยังสนใจ” น้ำเสียงของซีริลฟังดูเย็นชา มือสองข้างของเขากำแน่น  “เรื่องบางอย่างเป็นเรื่องสำคัญ ต้องหาข้อมูลไว้บ้าง” เบียทริกซ์พูดอย่างอ่อนหวาน รอยยิ้มของเธอกว้างขึ้นไปอีก  “ใครจะรู้ว่าวันนั้นเกิดอะไรขึ้นในห้องประสูติ ในเมื่อพระราชินีทรงประชวร ผู้เยียวยาหรือนางกำนัลในวันนั้นล้วนแต่เสียชีวิตหมดแล้ว” คำพูดประโยคนี้ของเบียทริกซ์ส่อเจตนาชัดเจน  ประกายไฟวูบขึ้นมาด้านหน้าเบียทริกซ์ เธอใช้เวทย์น้ำต้านไว้  เวทย์ที่ควบคุมไม่ได้ของซีริล ตอนนี้เขาโกรธมาก  เรนิสเอื้อมมือไปดึงแขนเขาไว้ ก่อนจะกระตุกเบาๆ หวังว่าพวกเขาจะไม่สู้กันที่นี่ แขกและผู้คนตั้งมากมาย เดี๋ยวเรื่องจะลามปามใหญ่โต หากสองคนนี้มีใครบาดเจ็บ นั่นหมายถึงความขัดแย้งระหว่างอาณาจักร  การโจมตีนั่นทำให้พระราชินีรู้สึกพระองค์ “เหลวไหลมาก เบียทริกซ์ ซีริลเป็นลูกชายฉัน ฉันคลอดออกมาเองย่อมรู้ดีกว่าใคร”  ข้อสรุปของพระราชินีทำให้ทุกอย่างอยู่ในความสงบทันที   “ทำไมไม่มีใครเล่นดนตรีล่ะ งานจะได้ครึกครื้น” ทรงรับสั่งกับคนข้างๆ เสียงดนตรีดังขึ้นมาอีกครั้ง ทุกอย่างกลับสู่ภาวะปกติ คู่เต้นรำต่างเริ่มเต้นรำต่อ ผู้คนต่างเริ่มคุยกันใหม่ ราวกับเหตุการณ์สักครู่ไม่เคยเกิดขึ้น  “อ้อ เพคะ” เบียทริกซ์พยักหน้า “หม่อมฉันคงคิดมากไปเอง”  ซีริลเหมือนจะรู้สึกตัวเช่นกัน เขาหันไปพูดกับพระราชินี “ฝ่าพระบาท หม่อมฉันไม่ค่อยสบาย ขอตัวไปพักก่อน”   เขาเดินกลับออกไป แม้สีหน้าจะเรียบเฉย แต่เธอรู้ว่าตอนนี้เขาใกล้ระเบิดอารมณ์ออกมาแล้ว   แต่เรื่องนี้พิสูจน์ได้ยาก คนที่รู้ว่าจริงหรือไม่คือ พระราชาเท่านั้น หรืออาจจะมีเลดี้เบ็ธอีกคน ใครจะพิสูจน์ได้ในเมื่อที่นี่ไม่มีการตรวจ DNA และหากพระราชินีทรงยืนยันว่าซีริลเป็นพระโอรส ใครจะกล้ากล่าวหาเขาว่าไม่ใช่ คนทั่วไปทำได้แค่ซุบซิบนินทา  &nbsp;  เบียทริกซ์หันไปสบตาแอนเธมที่หยุดเต้นรำและเดินเข้ามารวมกลุ่มพร้อมจูดิธ เธอส่งรอยยิ้มอันงดงามของเธอให้กับแอนเธมที่ยิ้มตอบ   ชัดเจนว่านี่เป็นการแก้แค้นของเบียทริกซ์ กับ แอนเธม ข้ออ้างนี้อาจจะเป็นข้ออ้างที่ใช้อ้างในการสนับสนุนซิลบาสเตียนให้เป็นรัชทายาทแทนพี่ชายในอนาคต หรือหากทำไม่ได้ อย่างน้อยเป็นการทำร้ายจิตใจซีริลได้อยู่ดี  สมกับเป็นเบียทริกซ์ การแก้แค้นของเธอ ไม่ต้องใช้มือสังหาร ไม่ต้องส่งคนมาทำร้าย แค่ใช้คำพูดไม่กี่ประโยคกลับโจมตีถูกจุดอ่อนไหวของซีริลเข้าจังๆ แถมทำให้ภาพพจน์สูงส่งเขามีรอยด่างแปดเปื้อนเสียแล้ว  เรนิสมองตามซีริลไป เธอเห็นใจเขา แต่ความสงสารไม่ใช่ความรัก ในเมื่อตัดสินใจเลือกแล้ว เธอไม่คิดจะให้ความหวังเขาอีก ยิ่งมีความหวัง เวลาผิดหวังยิ่งเจ็บปวด  &nbsp;  &nbsp;  &nbsp;  งานแต่งงานจะเริ่มในช่วงสาย เจ้าสาวต้องเตรียมตัวตั้งแต่เช้า  เบลล่าเป็นเจ้าสาวกลัวฝน เธอนั่งหน้าซีดในห้องแต่งตัว ดวงตาแดงก่ำผ่านการร้องไห้มาหลายรอบ ชุดแต่งงานสีขาวหรูหรากรุยกรายประดับไปด้วยคริสตอลจำนวนมากทำให้เบลล่าดูเป็นเจ้าสาวแสนสวยแต่ดูเศร้า   “ฉันไม่อยากแต่งงาน” เบลล่ารำพึง เรนิสเดินมากุมมือเธอไว้แล้วถอนหายใจ ตอนนี้ยังจะทำอะไรได้อีกหรือ มาถึงขั้นนี้แล้ว  “ท่านพ่อกับท่านแม่ฉันไม่ได้รักกัน ท่านพ่อเกิดเรื่อง ท่านแม่กลับไม่เดินทางมา แต่อยู่เป็นเพื่อนพี่หญิงจัดการเรื่องทางนู้น กว่าจะกลับมาเยี่ยมท่านพ่อก็ผ่านไปเป็นเดือน”  เบลล่าถอนหายใจ “แต่พวกเขาก็อยู่กันด้วยดีมาหลายปี เหมือนเป็นเพื่อนกันมากกว่า ฉันกับแวนคงไม่ได้เป็นอย่างนั้น ฉันยังทำใจทำดีกับเขาไม่ได้เลย”  เรนิสไม่ตอบ แค่ตัวเองยังเอาไม่รอดเลย เธอไม่รู้จะปลอบใจเบลล่าอย่างไร  “ฉันตั้งใจว่าถ้ามีลูกให้เขาสักคนหนึ่งให้เขามีทายาท พอลูกโต ฉันจะกลับแคว้นบาร์ตัน ต่างคนต่างไป” เบลล่ารำพึง  เบียทริกซ์เปิดประตูเข้ามาในห้อง “เบลล่า ได้เวลาแล้ว”   สายตาเธอเพ่งมองเบลล่าด้วยความภูมิใจ “น้องหญิงสวยมากๆ”  สีหน้าเบลล่าดูกล้ำกลืนอย่างมาก เธอค่อยๆลุกขึ้น เดินไปที่ประตู  &nbsp;  &nbsp;  พิธีแต่งงานจัดในวิหารที่เคยเป็นมหาวิหารอันยิ่งใหญ่  เรนิสนั่งอยู่ฝั่งญาติทางเจ้าสาว ขวามือของเธอเป็นคู่หมั้นที่วันนี้ดูจะสงบสติอารมณ์ได้แล้ว เขามีรอยยิ้มน้อยๆตามปกติ  นายปีศาจป่วยเฉียบพลัน มาไม่ไหว เธอคิดว่าเขาทนกลิ่นอันศักดิ์สิทธิ์ของสถานที่แห่งนี้ไม่ได้จนอ้างว่าป่วยมากกว่า เธอพอรู้อยู่ว่าที่นี่เป็นวิหารโบราณเก่าแก่ที่สุดของอาณาจักร ของศักดิ์สิทธิ์เยอะแยะเต็มไปหมด คราวที่แล้วที่เขามารอเธอ ยืนรออยู่ไกลหลายเมตร  &nbsp;  “เราจะเดินทางกลับกันพรุ่งนี้เช้า” ซีริลพูดเบาๆขึ้นมาท่ามกลางความเงียบ  เขาคงทนอยู่ที่นี่ต่อไม่ได้ หรือไม่เขาอาจจะกังวลว่าเบียทริกซ์หรือแอนเธมจะมีแผนเล่นงานอะไรเขาอีก อยู่นานกว่านี้ เขาอาจจะไม่ปลอดภัย  ความหมายคือเธอต้องกลับพร้อมเขาใช่ไหม ช่วยไม่ได้ มาขบวนเดียวกันก็ต้องกลับขบวนเดียวกัน เรนิสพยักหน้ารับคำเขา ไม่พูดอะไรต่อ  ไม่มีอะไรต้องพูดกันมาก เธอกับเขาพูดกันนับคำได้ด้วยซ้ำ   &nbsp;  ขบวนเจ้าสาวเดินเข้ามาช้าๆ มีเด็กหญิงหน้าตาหน้ารักหลายคนเดินนำหน้าและหลังเจ้าสาวพร้อมโปรยดอกไม้ สีหน้าเบลล่าไม่ได้ดีกว่าตอนอยู่ในห้องพักเลย แถมย่ำแย่กว่าเดิม ส่วนเจ้าบ่าวที่รออยู่มีรอยยิ้มกรุ้มกริ่มที่เหมือนจะมากกว่าปกติ  เรนิสเห็นแล้วอดขนลุกไม่ได้ รอยยิ้มของแวนดูกรุ้มกริ่มเกินไปไหม สายตาเขาเหมือนเสือร้ายที่พร้อมจะจับเจ้าสาวกินตลอดเวลา หากเธอเป็นเบลล่า เธอคงไม่รักษามารยาทเปิดสกิลเสือชีต้าร์วิ่งหนีออกจากงานไปแล้ว...น่ากลัวจริงๆ  &nbsp;  งานนี้เธอจัดลูกแก้วเวทย์มาให้โดยไม่คิดค่าใช้จ่าย ถึงแม้ร้านค้าของเธอใกล้ล้มละลายแล้วก็ตาม เธอขอเงินท่านพ่อมาส่วนหนึ่งเพื่อพยุงกิจการ คิดถึงรายได้ที่หายไปส่วนนี้ เรนิสอดปวดใจไม่ได้...ช่างเถอะ ถือเป็นการโฆษณาก็แล้วกัน  &nbsp;  ลูกแก้วเวทย์นับร้อยลูกของเธอทำงาน ทำให้โถงวิหารเต็มไปด้วยดวงดาวพร่างพรายแม้จะเป็นกลางวันแต่ยังเห็นแสงระยิบระยับได้  &nbsp;  เรนิสอมยิ้มเล็กน้อย เธอได้แรงบันดาลใจมาจากดวงตาของใครบางคน มันระยิบระยับเหมือนมีมนตร์สะกดแบบนี้แหละ  เจ้าสาวสวยงาม เจ้าบ่าวหล่อเหลาดูเหมาะสมคู่ควร คู่สมรสคุกเข่าสาบานร่วมกันก่อนหยดโลหิตลงบนพันธะเวทย์ ในที่สุดมันกลายเป็นพันธะสมรสที่สมบูรณ์  &nbsp;  &nbsp;  จนกระทั่งงานเลี้ยงอาหารค่ำ เจ้าสาวยังสีหน้าไม่ดีไปกว่าเดิม เรียกว่าซีดเซียวกว่าเดิมด้วยซ้ำ ส่วนเจ้าบ่าวดูรื่นเริงตลอดเวลา รื่นเริงเกินไปจนเธอกลัวแทนเบลล่า  งานเลี้ยงจบลง ทุกคนแยกย้ายกันกลับ นายปีศาจส่งสายตาให้เธอ  เป็นอันรู้กันว่าเขามีเรื่องอยากคุยกับเธอ แต่ยังไม่มีโอกาส  &nbsp;  เรนิสให้สาวใช้ออกไปจากห้องพักของเธอ เธอนั่งรอเขาที่เก้าอี้นั่ง เธอค่อนข้างมั่นใจว่าอย่างไรคือนี้เขาต้องโผล่มาแน่นอน  เขาเข้ามาจริงๆด้วยเวทย์เทเลพอร์ทของเขา ไม่มีใครพูดอะไร เขาดึงมือเธอให้ลุกขึ้นแล้วใช้เวทย์เทเลพอร์ทอีกครั้ง  &nbsp;  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; เธอกับเขามาอยู่กันบนภูเขาเตี้ยๆลูกเดิมที่เธอเคยมาตอนที่จะเดินทางไปอาณาจักรน้ำแข็ง แต่ครั้งนี้ไม่เหมือนครั้งก่อน ความมืดปกคลุมทั่วบริเวณ คืนนี้เป็นคืนข้างแรม ไม่มีแสงจันทร์ มีแต่แสงดาวกลางความมืด  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; “นายพาฉันมาที่นี่ทำไม”  “มาเล่านิทานให้ฟัง” เขาพูดยิ้มๆ “คราวที่แล้วเธอเล่านิทานเด็กไม่ฉลาดที่ชื่อสโนว์ไวท์ คราวนี้ฉันจะเล่านิทานให้เธอฟังบ้าง”  จากมุมนี้ที่มอง ด้านล่างเห็นแสงไปจากใจกลางแคว้นอยู่ไกลๆออกไป ทุ่งดอกไม้นั้นมองไม่เห็นแล้ว เห็นแต่เงามืดๆตามพื้นหญ้า  เรนิสนั่งลงกับพื้นหญ้า “นิทานเรื่องอะไร”  เขานั่งลงข้างๆเธอแล้วเริ่มเล่านิทาน ที่จริงไม่เรียกว่าเป็นนิทาน เป็นตำนานน่าจะดีกว่า  “ที่ตำแหน่งนี้ เคยเป็นตำแหน่งรวมพล ปฐมกษัตริย์แห่งราชวงศ์ฟานส์ใช้เนินเขาลูกนี้ตั้งทัพก่อนจะก่อกบฏบุกเข้าเมืองหลวง” เขาเล่าด้วยน้ำเสียงเรียบๆ  “หากมองไปทางทิศเหนือ จะเห็นดาวเหนือ ในวันที่กองทัพกบฏเคลื่อนที่ลงใต้ อัศวินทั้ง12 คนได้ถวายพันธะเวทย์แด่ปฐมกษัตริย์แห่งราชวงศ์ฟานส์ว่าจะไม่ทรยศไปเข้ากับฝ่ายตรงข้าม”  “กองทัพฝ่ายกบฏบุกไปได้ถึงเมืองหลวง การรบที่เมืองหลวงเป็นไปอย่างดุเดือด พระจักรพรรดิมีอำนาจจากแหวนวิเศษสามารถเรียกเผ่ามังกรออกมาได้ ส่วนฝ่ายกบฏได้รับการสนับสนุนจากมหาวิหาร ตามตำนานบอกว่าแม่น้ำกลายเป็นสีเลือด”  “ในคืนสุดท้ายของการรบ เป็นคืนที่พระจันทร์เต็มดวง สวรรค์ได้ส่งสายฟ้ามาสังหารพระจักรพรรดิ ทำให้ฝ่ายกบฏชนะสงครามครั้งนี้”  เรนิสแย้งขึ้นมา “ตามความเชื่อ ราชวงศ์ได้รับคำอวยพรจากสวรรค์ไม่ใช่หรือ ทำไมสวรรค์ถึงยังส่งสายฟ้ามาปลงพระชนม์พระจักรพรรดิได้ล่ะ”  นายปีศาจสีหน้าเรียบเฉย “แล้วแต่จะมอง ที่จริงการรบครั้งนั้นเป็นการรบระหว่างพี่น้อง สวรรค์จะอวยพรเข้าข้างใครก็ได้ ในเมื่อทั้งคู่มีสายเลือดเดียวกัน เพียงแต่ในบันทึกไม่อยากอ้างถึงความสัมพันธ์ที่ว่าพี่น้องฆ่ากันเอง บันทึกแค่ว่าเป็นการก่อกบฏของเชื้อพระวงศ์พระองค์หนึ่ง”  เขาพูดต่อแค่ว่า “คนชนะ จะพูดอะไรก็ได้ บันทึกอะไรก็ได้”  “ที่นายเล่าให้ฉันฟังนี่ มีความหมายอะไรไหม” เธอถาม “อย่าบอกนะว่านายคิดจะก่อกบฏแบบเดียวกัน”  เขาส่ายหน้า “เธออยากให้พี่ชายถอนหมั้นหรือเปล่า”  เรนิสพยักหน้า  “เธอเคยสัญญาไว้ ถ้าฉันช่วยเธอสำเร็จ เธอจะรับปากแต่งงานกับฉันแทน”  เรนิสนิ่งไป เธอเคยรับปากเขาไว้ตอนไหน อย่าบอกนะว่าคำพูดเล่นๆเหล่านั้น เขาถือเป็นความจริง  เขายิ้มให้เธอ “ฉันว่าแล้วเชียว เธอมันขี้โกงตลอดไม่เปลี่ยนเลย แต่ขอบอกว่าไม่เคยมีใครโกงฉันได้”  เธอเคยไปโกงเขาตอนไหน เธอจำไม่ได้เลย แต่ไหนๆเขาออกปากจะช่วยเธอแล้วเธอจะไม่แย้งเขา  “เอาไว้นายช่วยฉันได้ก่อน เราค่อยตกลงกันใหม่” เรนิสจิ้มไปที่จมูกเขา  “ไม่ได้ เธอติดหนี้ฉันอยู่ยังไม่ได้คืนเลย เธอรับปากด้วยว่าเธอจะใช้หนี้ฉัน”  หนี้...หนี้ที่คราวนั้นเขาทวงเธอเบื้องพระพักตร์พระราชา เธอรับปากไปแบบแกนๆโดยไม่รู้ด้วยซ้ำว่าหนี้นั่นคืออะไร  แต่ที่จริงแล้วเธอติดหนี้เขามากมาย เขาช่วยเธอไว้หลายครั้งแล้ว  &nbsp;  “หนี้ที่ฉันติดนายคืออะไร”  “เธอจำไม่ได้หรือไง ว่าเธอเป็นคนฆ่าฉันตอนเป็นราชาปีศาจ”  เรนิสนิ่งอึ้งไป เขาทวงหนี้แค้นงั้นหรือ แล้วเขาต้องการอะไรใช้แทนกันล่ะ  “เธอรับปากจะคืนของที่ใกล้เคียงกัน”  “นายต้องการอะไรมาแทน อย่าบอกนะว่านายจะฆ่าฉัน” เธอหันขวับไปโวยวาย  “เธอนี่ ไม่ค่อยฉลาดจริงๆด้วย” เหมือนเขาพยายามเลี่ยงคำว่าโง่  “เธอรับปากว่าเธอจะอยู่กับฉัน แค่นั้นแหละ ฉันถือว่ามันเป็นของที่ใกล้เคียงกันแล้ว”  ชีวิต คืนด้วย ชีวิตที่เหลืองั้นหรือ   เรนิสพยักหน้า หากเธอสามารถทำให้ซีริลถอนหมั้นได้ เธอยินดีอยู่กับเขาตลอดชีวิตของเธอ  “แผนของนายคืออะไร”  &nbsp;  &nbsp;  ไม่รู้ว่าวิธีของนายปีศาจจะได้ผลไหม เธอคาดว่าจะลองดู หากไม่ได้ผล เธอยังมีวิธีอื่นที่อาจจะใช้ได้  หรือไม่ก็ใช้ไม้ตาย...เธอจะใช้แผนแกล้งตาย มีหลายแบบตั้งแต่ป่วยตาย จมน้ำตาย ถูกลอบสังหารตาย ค่อยเลือกเอาสักวิธี  &nbsp;  “แล้วถ้ามันไม่ได้ผล นายจะทำอย่างไรต่อ” เรนิสถามขึ้นมา เธออยากรู้ว่าเขามีแผนสำรองไหม  “ฉันมีวิธี แต่ถ้าสุดท้ายมันไม่มีอะไรได้ผลเลย...” เขานิ่งไป  “นายจะทำอะไร”  “ฉันจะปล้นเจ้าสาวกลางเมืองหลวงให้ดู”  เรนิสอ้าปากค้าง “นายกล้างั้นหรือ”  “จะมีอะไรไม่กล้าล่ะ ยังไงชื่อเสียงฉันก็ย่ำแย่เหลวไหลอยู่แล้ว ไม่ว่าจะเล่นพนัน ไม่ตั้งใจเรียน พังบ้านคนอื่น ปล่อยอดีตคู่หมั้นจัดฉากเล่นงานพี่ชาย เพิ่มปล้นเจ้าสาวของพี่ชายมาอีกคดีนึงจะเป็นไรไป”  “นายกล้าทำขนาดนั้น” เรนิสอุทานขึ้นมา เรื่องนี้จะเป็นเรื่องใหญ่มาก  “ไม่ใช่เรื่องใหญ่อะไรเลย แค่ปล้นเจ้าสาวของพี่ชาย หากเขาคุ้มกันไม่ได้นั่นเป็นเพราะเขาไร้ความสามารถเองถูกไหม” เขาถามย้อนกลับ  ไม่ใช่เรื่องใหญ่เลย?? คุ้มกันไม่ได้เพราะไร้ความสามารถ??  “ถึงเวลานั้น เธอขัดขืนเป็นพิธีก็พอ ฉันจะได้ไม่ต้องออกแรงมาก”  ขัดขืนพอเป็นพิธี?? ไม่ต้องออกแรงมาก?? นายปีศาจรู้จักคำพูดแบบนี้ตั้งแต่เมื่อไหร่  “แผนนี้ใครสอนนายมา นายไม่น่าคิดเองได้” เรนิสทำหน้าสงสัย  “หญิงงามร้ายกาจนั่นแนะนำมา เบียทริกซ์บอกว่าถ้าไม่รู้จะทำอะไรให้ปล้นเจ้าสาวแล้วบอกให้เธอขัดขืนเล็กน้อยพอเป็นพิธีก็พอ หายไปหลายๆเดือนแล้วค่อยกลับมา บอกใครๆว่าเธอตั้งครรภ์”  เรนิสแทบจะลงไปนอนกองกับพื้นหญ้า คำแนะนำนี่ป่าเถื่อนไร้ความละอายเกินไปไหม บอกใครๆว่าเธอตั้งครรภ์ จะบ้าแล้วหรือไง  “นาย...แผนบ้าบอแบบนี้ ใครจะไปเล่นด้วย นายอย่าได้คิดเชียว” เรนิสหันไปขู่เขาเสียงเข้ม  เบียทริกซ์ คิดแผนอะไรแบบนี้เป็นด้วย แล้วนายปีศาจสนิทสนมกันกับญาติสาวถึงขั้นให้คำแนะนำนอกรีตผิดธรรมเนียมกันเลยหรือ  ชักไม่ค่อยดีเสียแล้ว เกิดสนิทสนมกันไปนานๆ เบียทริกซ์ชัดจูงให้นายปีศาจของเธอเสียคนจะทำอย่างไร  “ถ้าเธอไม่ชอบแผนที่บอกว่าเธอตั้งครรภ์ งั้นเอาแค่ปล้นเจ้าสาวก็แล้วกัน ดูๆแล้วมันไม่ใช่เรื่องยากอะไรมากมายถ้าเธอให้ความร่วมมือ”  &nbsp;  ปล้นเจ้าสาว...ระดับนายปีศาจคงไม่ใช่เรื่องยากอีกนั่นแหละ  “ถึงเวลานั้น ฉันจะกระโดดขึ้นม้านายเองเลย นายไม่ต้องห่วง” เรนิสหัวเราะขึ้นมา “เรือฉันมีแล้ว ปล้นเจ้าสาวเสร็จ เราก็หนีลงเรือไปอาณาจักรโพ้นทะเลกัน”  ปล้นเจ้าสาวงั้นหรือ...เอาไว้เป็นแผงสำรองแผนสุดท้ายก็แล้วกัน หากเลือกได้ขอวิธีอื่นดีกว่ามั้ง  คืนนั้นเขาส่งเธอกลับที่ห้อง ก่อนจากกันเขาจูบที่แก้มของเธอเบาๆ   “ราตรีสวัสดิ์”  เธอจะเดินทางกลับในวันพรุ่งนี้ แต่เขายังอยู่ต่ออีก 2-3 วัน หลังจากคืนนี้แล้ว ไม่รู้จะพบกันอีกทีเมื่อไหร่  “ฉันจะส่งจดหมายไป” เขายิ้มให้เธอก่อนจะใช้เทเลพอร์ทหายไปจากสายตาเธอ  &nbsp;  เช้าวันถัดมา ขบวนของเธอและเจ้าชายซีริลเตรียมเดินทางกลับ เธอตั้งใจว่าเข้าเมืองหลวงเสร็จจะกลับบ้านที่แคว้นเทรลิสทันที ไม่อยู่นานให้เสียเวลา  มีเรื่องต้องเตรียมตัวหนีรูทหายนะมากมาย แถมเงินเก็บที่มีหมดไปกับการจ่ายตระกูลพาร์กเกอร์ไปเยอะมาก ต้องกลับไปหารายได้เพิ่ม  &nbsp;  เบลล่ากับแวนมาส่งเธอและซีริล เบลล่าดูซูบซีดเสียยิ่งกว่าก่อนแต่งงานอีก ใบหน้าแทบไม่มีสีเลือด บางทีเหมือนไม่มีแรงแทบจะเดินไม่ไหว แวนประคองเธอเดิน ขณะที่แวน...ดูสดชื่นอย่างบอกไม่ถูก  แวนสูบพลังเบลล่าไปจนหมดตัวหรือไง หรือไม่ก็ดูดเลือดเหมือนผีดิบจนเบลล่าโทรมได้ขนาดนี้  อย่าบอกนะว่าคืนแต่งงานมันโหดขนาดนี้...น่ากลัวเกินไปแล้ว หรือเธอหนีลงเรือไปอาณาจักรโพ้นทะเลเลยดีกว่า...  &nbsp;  แวนพูดคุยอะไรกับซีริล 2-3 ประโยคที่พวกเธอไม่ได้ยิน พวกเขาหัวเราะกันเบาๆ ซีริลอารมณ์ดีกว่าปกติเล็กน้อย   อีกครั้งที่ยืนยันความเชื่อของเธอ คนประเภทเดียวกัน ย่อมเข้ากันได้ดีจริงๆ  เรนิสสังหรณ์ใจ พวกเขาสนิทกันถีงขนาดนี้ แล้วเป็นไปได้อย่างไรที่ตระกูลทริฟเวอร์จะเข้ากับตระกูลบาร์ตัน อย่างน้อยในรุ่นของแวน ต้องมีการเปลี่ยนแปลงแน่นอน  “เขารังแกฉัน” เบลล่ากระซิบเบาๆ สีหน้าเคียดแค้น “ถ้ามีโอกาสฉันจะต้องเอาคืน”  “เอาคืนยังไง” เรนิสกระซิบถามกลับ ดูท่ายังไงเบลล่าก็จะเสียเปรียบ เธอยังคิดไม่ออกว่าเบลล่าจะเอาคืนสามีหมาดๆของเธอได้อย่างไร  “ถ้าเขามีผู้หญิงที่ไหน ฉันจะตามไปถล่มไม่ให้เหลือรอดเลย”  เรนิสถอนหายใจ ตำแหน่งภรรยาขี้หึงอันดับหนึ่งของอาณาจักร คงไม่พ้นจะเป็นเบลล่าแน่นอน  “เธอหึงหวงเขาหรือ”  “เปล่า ฉันคิดว่าในเมื่อฉันไม่มีความสุข เขาต้องไม่มีเช่นกัน ฉันจะทำให้เขาเดือดร้อนเท่าที่จะทำได้”  “ถ้าเธอได้ข่าวเขามีผู้หญิงที่ไหนให้บอกฉันทันทีเลยนะ ฉันจะตามไปถล่ม” เบลล่าย้ำกับเธอก่อนจากกัน  &nbsp;  เธอก้าวขึ้นรถม้าของตระกูลเธอ แต่ซีริลกลับทำในสิ่งที่เธอคาดไม่ถึง เขาก้าวตามขึ้นมาในรถม้าของเธอ  เรนิสอ้าปากค้างก่อนจะรีบหุบเพราะรู้ว่ามันเป็นกริยาที่ไม่งาม เขาหน้าด้านขนาดที่ขึ้นมานั่งกับเธอโดยไม่ได้รับคำเชิญ  “หม่อมฉันปวดศีรษะ อยากพักผ่อน” เธอไล่เขาอ้อมๆ  “ไม่เป็นไรนี่ เธอจะนอนหลับก็เชิญ ฉันจะนั่งเงียบๆ” เขาสั่งให้คนสนิทเอาตำราเวทย์เล่มหนึ่งมาให้เขาอ่านระหว่างเดินทาง  เรนิสตัดสินใจ ไหนๆเธอเป็นท่านหญิงขี้โรคป่วยตลอดเวลา งั้นแสดงให้เขาดูเลย เธอจัดหมอนให้เข้าที่ผนังของรถม้า โน้มศีรษะไปซบมันแล้วหลับตา เธอจะหลับไปตลอดทางให้เขาดู  เธอได้ยินเสียงเขาหัวเราะเบาๆแล้วเงียบไป ตลอดทางไม่มีใครพูดอะไรอีก บางครั้งเธอแกล้งหลับ บางครั้งต่างคนต่างนั่งอ่านหนังสือ มีแค่การหยุดพักระหว่างทางเป็นครั้งๆที่เขาบอกเธอให้ลงจากรถม้า หรือบางทีเขาถามเธอว่าอยากได้อะไรเพิ่มไหม  แม้จะร่วมทางด้วยรถม้าคันเดียวกัน แต่กลับให้ความรู้สึกอยู่ห่างกันและมีกำแพงกั้นอย่างบอกไม่ถูก  &nbsp;  ซีริลไม่ได้เดินทางเข้าเมืองหลวง เขาอ้อมผ่านแคว้นลูฟฟ์มาส่งเธอที่แคว้นเทรลิส เขาพักที่บ้านของเธอคืนหนึ่งก่อนที่จะกลับเมืองหลวงไป  เขาถามท่านพ่อของเธอเรื่องการรับบุตรบุญธรรม  “ยังไม่มีใครเหมาะสมเลยฝ่าบาท คุณสมบัติไม่เพียงพอ” ท่านพ่อของเธอตอบเรียบๆ  “ถ้าอย่างนั้นให้ทางวิหารในเมืองหลวงลองส่งประวัติเด็กกำพร้าที่มีพลังเวทย์มาให้ท่านดยุคพิจารณาบ้าง” เขายิ้มให้ท่านพ่อของเธออย่างสุภาพ  ข่าวลือกระฉ่อนในแคว้นของเธอเรื่องที่เขามาส่งเธอถึงที่คฤหาสน์ ผู้คนต่างกล่าวถึงงานวิวาห์ที่คาดว่าจะเกิดขึ้นในเร็ววัน  มีสักกี่คนที่จะรู้ว่าความจริงเป็นเช่นไร  &nbsp;  

 </div> 
