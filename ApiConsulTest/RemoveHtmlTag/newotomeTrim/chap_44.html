 <div style="word-wrap: normal;width:90%;">
			
				
    &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;   หลายเดือนหลังจากนั้น กลางฤดูร้อน การเมืองในเมืองหลวงวุ่นวายร้อนระอุยิ่งกว่าอากาศ ซิลบาสเตียนนำหลักฐานการทุจริตของเสนาบดีกระทรวงการคลังซึ่งเป็นท่านพ่อของเธโอถวายพระราชา ทำให้เขาถูกปลดออกจากตำแหน่ง เป็นที่รู้กันว่าเขาเป็นคนของซีริล ซีริลแก้เกมทัน เขาส่งคนของตัวเองเช่นกันรับตำแหน่งแทน  ส่วนแอนเธมไม่รอช้าที่จะซ้ำเติม เขาทูลเสนอให้พระราชาพิจารณาเรื่องตำแหน่งรัชทายาทใหม่ อ้างว่าซีริลอาจเกี่ยวพันกับการทุจริตที่เกิดขึ้น   ข้อกล่าวหานี้ไม่มีหลักฐาน น้ำหนักไม่เพียงพอ แต่พันธมิตรของตระกูลบาร์ตันต่างตั้งคำถามซีริลว่าเกี่ยวข้องกับเรื่องนี้หรือไม่  ตระกูลทริฟเวอร์หักหลังตระกูลบาร์ตันอย่างเลือดเย็น แวนซึ่งเป็นตัวแทนของท่านพ่อเขาประกาศสนับสนุนซีริลกลางที่ประชุมสภาขุนนาง  เขาพูดว่า เรื่องพันธมิตรระหว่าง 2 ตระกูลไม่มีอะไรเปลี่ยนแปลง แต่เขามีความเห็นว่าเรื่องรัชทายาท ซีริลเหมาะสมกว่าซิลบาสเตียน  ท่านพ่อของเธอสนับสนุนเจ้าชายซีริล เช่นเดียวกับพันธมิตรหลายตระกูล  &nbsp;  เรื่องนี้สรุปเหมือนเดิม พระราชาทรงมีพระดำริว่า เรื่องรัชทายาท ซีริลมีความเหมาะสมเช่นเดิม ส่วนเรื่องทุจริตที่เกิดขึ้นไม่มีหลักฐานว่าเจ้าชายซีริลมีส่วนเกี่ยวข้อง  แต่เหตุการณ์ครั้งนี้ทำให้เกิดข่าวลือทั่วเมืองหลวงว่า ซิลบาสเตียนมีความตั้งใจจะเปิดศึกแย่งชิงบัลลังก์กับพี่ชาย  &nbsp;  &nbsp;  เบลล่าส่งจดหมายเขียนประนามแวนยาว 5 หน้ากระดาษเกี่ยวกับเรื่องนี้ มีทั้งก่นด่าเรื่องตระกูลทริฟเวอร์ไม่ทำตามข้อตกลง กล่าวหาว่าแวนรังแกเธอ มีทั้งบ่นเรื่องเธอสืบหาข่าวเรื่องฮาเร็มของแวนไม่ได้ เธอไม่รู้ว่าจะไปอาละวาดที่ไหนดี ได้แต่อาละวาดใส่เขา   เธอใช้เวทย์น้ำแข็งของเธอแช่แข็งสวนดอกไม้ในคฤหาสน์ตระกูลทริฟเวอร์จนดอกไม้เฉาตายหมด แวนไม่ว่าอะไร สั่งคนมาละลายน้ำแข็งแล้วปลูกดอกไม้ใหม่   เธอทำให้น้ำในสระบัวขนาดใหญ่ของคฤหาสน์กลายเป็นน้ำแข็ง เขาบอกว่าดี จะให้คนมาลากรถเลื่อนเล่นบนลานน้ำแข็ง ถ้าเธออยากจะเล่น เขาจะหารถเลื่อนให้ เบลล่าอยากจะกรีดร้องให้ลั่นบ้าน  เธอร่ายเวทย์ให้น้ำในสระหน้าคฤหาสน์สาดใส่แวนตอนกลับบ้านจนเปียกชุ่ม เขาไม่ว่าอะไร แค่ไปเปลี่ยนเสื้อผ้า ให้เธอรอรับประทานอาหารเย็น แต่เขาอาบน้ำนานเป็นชั่วโมง เธอรอจนหิว   เบลล่าตัดสินใจว่าครั้งถัดไปจะกินมื้อเย็นให้เสร็จก่อนแล้วค่อยสาดน้ำใส่เขา  เธอทำให้ไวน์ในแก้วของเขารวมถึงทุกขวดในคลังเก็บไวน์กลายเป็นน้ำแข็งจนหมด เขาไม่ว่าอะไรอีก สั่งคนเอาไวน์ไปละลาย หากมันเสียรสชาติแล้วให้คนนำไปแจกคนยากไร้ แล้วบอกว่าจะสั่งซื้อไวน์ใหม่ๆมาแทน เขาบอกด้วยว่าหากเบลล่าชอบไวน์ที่เป็นน้ำแข็ง ให้เทไวน์ใส่ภาชนะเปิดก่อนจะได้เอาออกง่าย ถ้าเป็นขวดมันเอาไวน์น้ำแข็งออกไม่ได้...เบลล่าแทบจะร้องไห้ด้วยความเจ็บใจ  เบลล่าเขียนมาว่า เธออยากจะบ้าจริงๆที่ทำอะไรแวนไม่ได้เลย เธอทำให้เขาโมโหไม่ได้แม้แต่ครั้งเดียว ทุกครั้งที่ทำอะไรไป เป็นเธอเท่านั้นที่โมโหเสียเอง   เบลล่าถามเธอว่ามีวิธีการไหนอีกบ้างที่จะสามารถทำให้สามีของเธอโมโหจนป่วยตายได้บ้าง เธออยากเป็นแม่ม่ายใจจะขาดอยู่แล้ว...  แต่งงานได้ไม่กี่เดือน วีรกรรมของเบลล่าเยอะแยะมากมายจนนับไม่ถ้วน ยังไม่พอ คิดจะแช่งสามีอีก  เรนิสหันไปถามเลดี้มาร์ธากับแอนนาที่นั่งปักผ้าเช็ดหน้าอยู่แถวนั้น  “มีวิธีการไหนที่จะทำให้สามีอายุสั้นได้บ้าง”  ทั้งสองคนทำหน้าเลิกลั่ก เหมือนกับว่าเธอทำความผิดร้ายแรงหรือวางแผนฆ่าสามีจริงๆ  ใครมีประสบการณ์เรื่องนี้บ้าง เสียดายเจนนี่ไม่อยู่เสียแล้ว ไม่งั้นเจนนี่คงมีคำแนะนำดีๆ  เลดี้มาร์ธาทำหน้าขรึมขึ้นมา “ท่านหญิงคะ หนังสือนอกลู่นอกทางแบบนั้นไม่มี หากจะมี มีแต่วิธีการเอาใจสามีนะคะ”  ส่วนแอนนาเกริ่นขึ้นมาอย่างเอียงอาย ในมือบิดผ้าเช็ดหน้า “ท่านหญิงคะ เรื่องวิธีมัดใจสามีไม่ให้นอกลู่นอกทาง ถามลิลลี่ สจ๊วตดีไหมคะ”  ดูจะนอกประเด็นไปไกล  หรือเธอควรแนะนำให้เบลล่าญาติดีกับแวนเพื่อความสงบสุขในครอบครัว...  เธอตอบจดหมายเบลล่าไปให้ใจเย็นๆ คู่สามีภรรยาควรถ้อยทีถ้อยอาศัย ตอนนี้แวนความประพฤติยังค่อนข้างดี ไม่มีข่าวผู้หญิงที่ไหน เธอจะช่วยหาข้อมูลผู้หญิงของแวนในเมืองหลวงให้ถ้าเขามีวี่แววว่าจะมีเมียน้อย  เวลาผู้หญิงโกรธผู้ชาย สมควรทำอะไรอีก เธอเคยเห็นจูนทำอะไรบ้าง...  อืม ลองควงผู้ชายคนอื่น หรือมีกิ๊ก ไม่ดีๆ  ใช้เงินของฝ่ายชายอย่างสุรุยสุร่าย ช้อปกระหน่ำ  เรนิสเขียนข้อความต่อ “หากเธอหงุดหงิดใจ ลองขอเงินเขาก้อนใหญ่ๆเอามาซื้อของสุรุ่ยสุร่าย เขาน่าจะใจกว้างพอ เผื่อว่าอารมณ์เธออาจจะดีขึ้น”  ทำอะไรได้อีก...เธอไม่เคยมีประสบการณ์เรื่องการมีครอบครัวเสียด้วย  “หากเธออยากให้ครอบครัวสงบสุข ได้ยินว่ามีหนังสือวิธีเอาใจสามี ส่วนหากต้องการที่ปรึกษา ฉันแนะนำให้ปรึกษา ลิลลี่ สจ๊วต”  &nbsp;  &nbsp;  &nbsp;  เรนิสถอนหายใจ เรื่องระหว่างสามีภรรยา เธอจนปัญญาที่จะช่วยจริงๆ แต่ไหนๆก็แต่งไปแล้ว ทำให้ชีวิตสงบสุขน่าจะดีกว่าอาละวาด  &nbsp;  &nbsp;  ถัดมา เธอเขียนจดหมายให้ดิอัส นำไวน์จากแคว้นเธอไปเสนอขายที่แคว้นทริฟเวอร์ในราคาพิเศษ  ถูกต้อง ราคาที่แพงกว่าปกติ เมื่อมีโอกาส จงหารายได้เพิ่มเติม เงินจากศัตรูคู่แค้น เธอชอบเป็นพิเศษ  เธอส่งจดหมายอีกฉบับให้ลิลลี่ สจ๊วต ให้ช่วยหาข่าว หากมีใครรู้ว่าแวนมีชู้รักในเมืองหลวงหรือไม่ หากมี ให้รีบแจ้งเธอ  เรนิสไม่แน่ใจ ทำแบบนี้ดีไหม เป็นการยุแยงให้สามีภรรยาแตกกันหรือเปล่า เอาอย่างนี้ดีกว่า หากสืบทราบได้ว่ามี เธอค่อยตัดสินใจอีกทีว่าจะบอกเบลล่าดีไหม  &nbsp;  &nbsp;  เหตุการณ์วุ่นวายทางการเมือง ยังมีมาต่อเนื่อง เรนิสไม่เข้าใจ นายปีศาจกำลังทำอะไรอยู่ เขาไม่เคยสนใจเรื่องอำนาจและการเมือง เธอไม่คิดว่าเขาอยากได้บัลลังก์จริงๆ  เธอเก็บข้อข้องใจไว้ไม่ไหว ทันทีที่ได้รับจดหมายจากเขาเขียนมาสั้นๆว่าสบายดี เธอเขียนจดหมายถามเขาไปว่าเขาทำอะไรอยู่กันแน่  คำตอบที่ได้มีเพียงประโยคที่ว่า  “ให้ทำตามแผนเดิมที่ตกลงกันไว้”  &nbsp;  หากขบคิดให้ดี เธอพอมองเรื่องนี้ออกลางๆแล้ว  &nbsp;  &nbsp;  เรนิสยังคงป่วยการเมืองกระเสาะกระแสะ ตั้งแต่กลับจากงานแต่งงานของเบลล่า เธอไม่เข้าเมืองหลวงอีกเลย งานสังคมในแคว้นเธอไม่เข้าร่วมอีกเช่นกัน  ท่านพ่อเธอปล่อยข่าวในเมืองหลวงว่าเธอป่วยเป็นโรคเรื้อรัง ทำให้อาการทรงๆทรุดๆ เธอไม่แน่ใจว่าท่านพ่อเธอจ่ายเงินจ้างคนปล่อยข่าวไปเท่าไหร่   การข่าวได้ผลดีเกินไป ข่าวลือเกินความคาดหมายอยู่บ้าง อาจมีตระกูลขุนนางที่มีลูกสาวในวัยไล่เลี่ยกับเธอช่วยกระพือ ข่าวออกมาว่าเธอใกล้ตายแล้วแต่ท่านพ่อของเธอปิดข่าว  ท่านพ่อของเธอถอนหายใจ “ไม่เป็นไร ในเมื่อมันไม่เป็นความจริง”  ดี เรนิสคิดในใจ ใครอยากพูดอะไรพูดไปเลย  ข่าวลือนี้หนาหูจนกระทั่งสภาขุนนางนำเรื่องนี้เข้าอีกครั้งว่าเธออาจจะไม่เหมาะที่จะเป็นเจ้าหญิงพระชายา  ท่านพ่อเล่าให้เธอฟังภายหลังว่า ตระกูลผู้ครองแคว้นบางตระกูลรวมทั้งขุนนางใหญ่หลายคน เสนอลูกสาว หลานสาว ว่าอาจมีคุณสมบัติมากกว่าเธอที่อาจจะใกล้ตายแล้ว  ซีริลกราบทูลพระราชาให้ส่งผู้เยียวยาจากเมืองหลวงมาดูแลอาการป่วยของเธอ หรืออีกนัยหนึ่งมาตรวจสอบอาการป่วยของเธอ สถานะของเขาที่ไม่มั่นคงทำให้เขาน่าจะอยากให้มีงานแต่งงานให้เร็วที่สุด ส่วนเรนิสพยายามถ่วงเวลา  เรนิสติดต่อไปที่อาจารย์ปรุงยาของเธอ  &nbsp;  มียาอะไรเลียนแบบอาการป่วยจนผู้เยียวยาด้วยกันจับไม่ได้บ้าง...  &nbsp;  “ท่านหญิง ยาชนิดนี้ทำให้มีไข้สูงติดต่อกัน 2-3 วันหลังจากกินเข้าไป” อาจารย์ปรุงยาที่เคารพของเธอส่งขวดยาให้มา  เธอกะเวลาให้คณะผู้เยียวยาจากทางเมืองหลวงเดินทางมาใกล้ถึงแล้วกินยานั่นเข้าไป  ผลของยาดีมาก เธอมีไข้สูงจนต้องนอนขดอยู่ในผ้าห่ม  คุ้มหรือไม่กับการทรมานตัวเองขนาดนี้  &nbsp;  แต่พอคณะผู้เยียวยาจากทางเมืองหลวงมาถึง เรนิสแทบจะน้ำตาไหลด้วยความเจ็บใจ การลงทุนครั้งนี้ของเธอสูญเปล่าแน่นอน  ความซวยของเธอไม่มีที่สิ้นสุดทีเดียว...คนที่ซีริลส่งมาคือ มิคาเอล ระดับความสามารถเขาตอนนี้ คงไม่มีอะไรตบตาได้ และชีวิตนี้เขาไม่มีวันพูดโกหก พ่อเทวดาพูดโกหกเป็นซะที่ไหน  ซีริลไปเชิญเขาออกมาจากวิหารได้อย่างไร เธอนึกสาปแช่งรูทหายนะถั่วงอกของเธอ ซีริลจะรู้ทันเธอไปถึงไหน  มิคาเอลยังคงความหล่อเหลาดั่งเทวทูตจากสวรรค์โดยเฉพาะเวลาแสงแดดกระทบซีกหน้าเขา เพียงแต่ครั้งนี้เรนิสหงุดหงิดใจเหลือเกินยามเหลือบมองใบหน้าหล่อระดับเทวดานั่น เขาตรวจอาการเธอ แล้วขมวดคิ้ว  “ผู้เยียวยาของเธอจัดยาให้ไม่ถูกต้อง อาการไข้ของเธอเป็นผลจากการกินยาผิด”   “ยาตัวนี้ไม่กี่วันก็หมดฤทธิ์ เธอไม่ได้ป่วยเป็นอะไรสักหน่อย” เขาพูดขรึมๆ  หรือเธอควรจะปรุงยาให้ตัวเองกิน ผลข้างเคียงพลาดๆของยาน่าจะประหลาดจนมิคาเอลวินิจฉัยไม่ได้  แต่กลัวว่าเธอจะตายจริงเสียก่อนหากกินยาที่ตัวเองปรุง  เรนิสแทบจะน้ำตาไหลอีกครั้ง “ฉันอยากไม่สบาย”  มิคาเอลทำหน้างุนงง “แต่เธอสบายดี”  “ฉันไม่อยากแต่งงาน” เธอกระซิบบอกเขา  “เธอเลยแกล้งป่วยงั้นหรือ” เขาถามด้วยความงุนงง  เรนิสพยักหน้า  “นั่นเป็นวิธีการที่ไม่ถูกต้องเลย การโกหกเป็นสิ่งไม่ดี” มิคาเอลเริ่มสั่งสอนเธอ “เธอไม่อยากแต่งงานก็บอกคู่หมั้นไปตรงๆสิ”  เขาสั่งจัดยาบำรุงให้เธอและไม่สนใจปัญหาของเธออีก  พ่อเทวดา ท่านไม่เข้าใจเรื่องทางโลกเสียจริง...ทุกอย่างขาวสะอาดไปหมด  มิน่าล่ะ เจนนี่บอกว่าเวลาอยู่กับมิคาเอล เหมือนจิตใจได้รับการชำระล้าง  &nbsp;  รายงานถูกส่งกลับไปเมืองหลวงว่าเธอไม่ได้ป่วยหนักอะไร แค่กินยาผิดประเภท อาการเลยทรุดหนัก...ข่าวลือเรื่องอาการป่วยของเธอสงบอย่างรวดเร็ว  &nbsp;  สุดท้ายหลังจากถ่วงเวลามาได้ยาวนาน ช่วงฤดูหนาว ก่อนปีใหม่มีคำสั่งให้เธอเข้าเมืองหลวงพร้อมท่านพ่อ  &nbsp;  จดหมายจากนายปีศาจมาถึงไล่เลี่ยกัน ข้อความสั้นๆเช่นเคย  “เลิกถ่วงเวลา ให้ทำตามที่ตกลงกันไว้ ห้ามขี้โกงหากสำเร็จ”  เรนิสใช้เวทย์เผาจดหมายของเขาจนหมดเพื่อไม่ให้มีหลักฐาน  &nbsp;  &nbsp;  เรนิสมองตัวเองในกระจก&nbsp; ที่จริงตอนนี้เลยระยะเวลาที่เป็นฉากจบของเกมมาเกือบปีแล้ว เกมควรจะจบหลังจากพวกเธอเรียนจบ ถ้าเป็นรูทของซีริล ฉากจบควรจะเกิดขึ้นในงานเลี้ยงปีใหม่ในพระราชวังที่ผ่านมา เธอจะถูกลอบสังหารไปแล้ว และก็ซีริลจะขอเจนนี่แต่งงานในงานเลี้ยงปีใหม่ ฉากจบที่สวยหรู  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ซีริลจะชนะเกมการเมืองทั้งหมดในรูทนี้ และรับตำแหน่งรัชทายาท  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; รูทของซีริล ซิลบาสเตียนอาจจะตายไปแล้วด้วยก็ได้ หรือหากไม่ตาย ตระกูลบาร์ตันเสียอำนาจไม่สามารถสนับสนุนเขาได้ เธอหัวเราะขื่นๆ ใช่สิ นายปีศาจตามพล็อตเกมแล้วเป็นพระเอกคนเดียวที่มีโอกาสตายได้ถึงแม้ไม่ใช่รูทตัวเอง...  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; เกมเปลี่ยนไปทั้งหมด ตอนนี้เจนนี่ไม่อยู่ในอาณาจักรฟานส์และไม่ได้ใช้ชื่อเจนนี่แล้วด้วย จดหมายเวทย์ล่าสุดของเจนนี่ที่ส่งมาบอกว่าเธอสบายดี ความสัมพันธ์ระหว่างเจนนี่และอองตัวร์ดูจะเรื่อยๆแบบค่อยเป็นค่อยไป เจนนี่บอกว่าเธอมีความสุขดี และให้เรนิสรักษาสุขภาพด้วย  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; เรนิสปลอบใจตัวเอง รูทหายนะเธอมีตั้งเท่าไหร่ เธอค่อยๆปลดออกไปจนเกือบหมดแล้ว ตอนนี้เหลือแค่รูทเดียวเท่านั้นเอง ไม่เป็นไร แค่รูทเดียวเท่านั้น  &nbsp;  &nbsp;  &nbsp;  แอนนาช่วยเธอแต่งตัว เธออยู่ในชุดกระโปรงสุ่มยาวสีม่วงเข้มตามแบบพิธีการ คอปกสูงประดับลูกไม้เล็กๆที่คอชายกระโปรงปักลายดอกกุหลาบสีดำ เธอสวมเครื่องประดับเป็นสร้อยเพียงเส้นเดียว สร้อยคอทองคำขาวเรียบๆห้อยจี้อมิทิสเส้นนั้น  แอนนาพูดชมเธออยู่หลายประโยคทำนองชื่นชมที่เธอจับใจความไม่ค่อยได้ เหมือนเธอเลื่อนลอยจมอยู่กับความคิดของตัวเอง  ประโยคสุดท้ายหลังจากที่แอนนาช่วยเธอแต่งตัวเสร็จ “ท่านหญิงช่างงดงามอย่างยิ่ง เหมาะสมกับเจ้าชายซีริลที่สุดแล้วค่ะ”  เหมาะสมกันที่สุดแล้วอย่างนั้นหรือ...  เรนิสยิ้มบางๆ   บางทีสิ่งที่เห็นระยิบระยับอาจไม่ใช่ทองคำ  &nbsp;  &nbsp;  &nbsp;  &nbsp;  ท่านพ่อรอเธออยู่หน้ารถม้า นานๆครั้งที่เธอจะใช้รถม้าคันเดียวกัน มันเป็นธรรมเนียมปฏิบัติของชนชั้นสูงกรณีมีการลอบสังหารจะได้แยกกันหลบหนีได้  ท่านพ่อของเธอใช้มือโอบเธอไว้ก่อนดึงเข้ามาก่อน ไม่จำเป็นต้องมีคำพูดอะไรมากมาย เธอขอแค่กำลังใจเท่านั้น  แต่ไม่ว่ายังไง สิ่งที่เธอจะร้องขอจะสำเร็จหรือไม่ เธอตั้งใจไว้แล้วว่าจะไม่ทำให้ใครเดือดร้อนโดยเฉพาะท่านพ่อ ท่านแม่และตระกูลของเธอ  หากไม่สำเร็จ เธอยังมีแผนถัดไป และถัดไป หากไม่ถึงที่สุด เธอจะไม่ยอมรับผลของมันง่ายๆ แต่หากทุกแผนพลาดจริงๆ ถือว่าเป็นชะตากรรมของเธอ แค่ยอมรับความจริง อย่างน้อยก็ได้พยายามแล้ว   ลึกๆแล้วเธอยังมีความเชื่อว่า นายปีศาจมีแผนอื่นๆอีกเช่นกัน  ถ้าไม่ได้ผล ยังไงเขารับปากจะปล้นเจ้าสาวอยู่แล้ว เธอแค่ขัดขืนพอเป็นพิธีก็พอ  &nbsp;  ห้องโถงท้องพระโรงขนาดใหญ่ แม้แต่โคมไฟยังหรูหราทำจากทองคำ ด้านข้างประดับด้วยลูกแก้วเวทย์หลายร้อยลูกคอยให้ความสว่างและทำให้ห้องดูงดงาม  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ฉากๆนี้ เรนิสเคยเห็นมาไม่รู้กี่รอบ ไม่ว่าจะชาติที่แล้วตอนเธอเล่นเกม หรือชาตินี้ตอนงานปีใหม่หรือการมาเข้าเฝ้าพระราชา  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; เธอเดินตามท่านพ่อเข้าไปอย่างช้าๆ เธอต้องรวบรวมความคิดและตั้งสติให้ดี เธอบอกตัวเองว่า ทำตามแผนที่วางไว้   &nbsp;  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; พระราชานั่งอยู่บนบัลลังก์ ด้านข้างเป็นพระราชินี ทั้งคู่ดูสง่างามราวกับภาพเขียน เต็มไปด้วยรัศมีของผู้มีบารมี   ซีริลในชุดพิธีการยืนอยู่ข้างพระราชา เขารวบเส้นผมสีน้ำเงินไว้ด้านหลัง ผูกริบบิ้นสีน้ำเงินขลิบทองเส้นเล็กๆตามแบบชนชั้นสูง แต่ใบหน้าหล่อเหลาวันนี้กลับดูเรียบเฉย เย็นชา ไร้ซึ่งรอยยิ้มอ่อนโยนที่เธอเคยเห็นมาตั้งแต่เด็ก วันนี้เขาดูจะปลดหน้ากากที่เคยใส่ไว้หลายปีที่เธอเคยเห็นตั้งแต่เด็กลง   &nbsp;นี่แหละคือตัวตนของเขา ตัวตนที่ไม่ได้เล่นละคร เย็นชาและเด็ดขาด   &nbsp;  ส่วนซิลบาสเตียนซึ่งอยู่ในชุดพิธีการเช่นกัน น้อยครั้งที่เธอจะเห็นเขาในรูปแบบนี้ เส้นผมของเขาถูกรวบไว้ข้างหลัง เขายืนอยู่ข้างพระราชินี เขาดูไม่เปลี่ยนไปจากเดิม ใบหน้าสวยของเขาดูเย็นชาเช่นกัน โดยเฉพาะเวลาปรายตามองพี่ชายร่วมสายโลหิต สายตาของเขากลับเย็นยะเยือก  ภาพครอบครัวภาพนี้ เป็นภาพที่ดูช่างสวยงามอย่างยิ่ง  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; แต่ใครจะรู้ เบื้องหลังภาพนี้มีอะไรซ่อนอยู่บ้าง  &nbsp;  เลดี้เบ็ธยืนอยู่ด้านข้างออกไป มีมหาดเล็กและนางกำนัลส่วนหนึ่งยืนอยู่ด้วยกัน เห็นได้ชัดเจนว่าเลดี้เบ็ธมีบทบาทสำคัญ เธอสามารถเข้าออกท้องพระโรงได้เสมือนเป็นขุนนางสำคัญด้วยซ้ำ  &nbsp;  &nbsp;  นายปีศาจหันมาสบตาเธอ สายตาเขาอ่อนละมุนลง รอยยิ้มเล็กๆผุดขึ้นที่มุมปาก   &nbsp;  &nbsp;  เธอพอเข้าใจบ้าง เกมการเมืองที่นายปีศาจเล่นในช่วงหลายเดือนน่าจะเป็นตัวหลอก เขาพยายามทำให้พี่ชายเขารู้สึกว่าเขาจะแย่งตำแหน่งรัชทายาทเพื่อให้ซีริลรู้สึกไม่มั่นคง&nbsp;&nbsp;&nbsp;&nbsp;&nbsp;&nbsp;&nbsp;   &nbsp;  &nbsp;  เรนิสถอนหายใจลึกๆ หวังว่าเธอจะเดิมพันได้ดี หวังว่าเดิมพันครั้งนี้ของเธอจะได้ผล  เสียงคำแนะนำของนายปีศาจดังเข้ามาอีกครั้ง “เธอลองแลกเปลี่ยนกับเขาดูสิ การเมืองต้องแก้ด้วยการเมือง”  &nbsp;  &nbsp;  เสียงมหาดเล็กประกาศแจ้งว่าดยุคแห่งเทรลิสและธิดา เดินทางมาถึงแล้ว   ท่านพ่อและเธอทำความเคารพพระราชา และสมาชิกราชงศ์  &nbsp;  พระราชาทอดพระเนตรมายังเธอด้วยสายพระเพตรที่อ่านไม่ออก   “เรนิส ปีนี้อายุเท่าไหร่แล้ว”  เกมการเมืองกำลังเริ่มขึ้นอีกครั้ง   “19ปี พะย่ะค่ะ” เสียงท่านพ่อของเธอตอบอย่างเรียบๆ ไม่แสดงอารมณ์ใดๆ  เรนิสรู้สึกได้ถึงหัวใจของเธอที่เต้นแรงและเร็ว  “หมั้นกับซีริลมา11ปีแล้วสินะ” น้ำเสียงของพระราชายังคงเนิบนาบ ไร้ความรู้สึก  มือของเรนิสเย็นเฉียบไปหมด เธอแทบจะกลั้นหายใจ เธอไม่เคยรู้สึกตื่นเต้นขนาดนี้มาก่อน  “11ปีแล้วจริงๆพะย่ะค่ะ” ท่านพ่อของเธอยังดูสงบนิ่ง  “เมื่อไหร่จะแต่งงานได้เสียที กลางปีหน้าดีไหม”  สีหน้าซีริลดีขึ้นมาทันที รอยยิ้มบางๆผุดขึ้นมาที่ริมฝีปากเขา  “ฝ่าพระบาท ตอนนี้ทางตระกูลเรายังไม่มีผู้สืบทอดที่เหมาะสม ลอร์ดเธมม์มีตำแห่งเป็นที่ปรึกษานอกอาณาจักร ย่อมไม่เหมาะสมเป็นผู้สืบทอดตระกูล” ท่านพ่อของเธอยังรักษากริยาได้ดี  “ถ้าอย่างนั้น ให้เวลาอีกสักปีก็แล้วกัน ทางตระกูลเทรลิสน่าจะรับเด็กสักคนเป็นบุตรบุญธรรมได้ภายใน 1ปี”   ซีริลขมวดคิ้วเล็กน้อย แววตาเขาดูลึกล้ำอย่างบอกไม่ถูกว่าเขาคิดอะไรอยู่   เขาและเธอสบตากันชั่วขณะก่อนที่เธอจะหลบตา  “การคัดเลือกผู้สืบทอดตระกูล ย่อมต้องใช้เวลาและต้องเลือกให้ดีพะย่ะค่ะ” เสียงท่านพ่อของเธอยังเนิบนาบราวกับเป็นการคุยเรื่องทั่วๆไป ไม่ใช่เรื่องงานแต่งงานของบุตรสาวคนเดียว  “เราก็ไม่เห็นทางตระกูลเทรลิสจะพิถีพิถันอะไร ดูอย่างบุตรบุญธรรมคนเก่าสิ” น้ำเสียงพระราชาเริ่มมีความไม่พอใจเจือปนมาบ้าง “เห็นๆอยู่ว่าสักแต่ว่าเลือก”  “ฝ่าพระบาท เธมม์เป็นคนที่มีความสามารถ พระราชินีหิมะยังทรงเห็นชอบตั้งเขาเป็นที่ปรึกษา”  “งั้นหรือ” พระราชาตรัสเบาๆ “แต่เราว่าเป็นเพราะผู้หญิงคนนั้นเสียสติมากกว่า”  ทั้งท้องพระโรงเงียบกริบ พระราชาทรงรับสั่งว่าพระราชินีอาณาจักรอื่นเสียสติ เป็นสิ่งที่ไม่ควรรับสั่งถึงแม้มันจะเป็นความจริงก็ตาม  บรรยากาศไม่ค่อยดีนัก พระราชาทรงอารมณ์ไม่สู้จะดีแล้ว  “ฝ่าพระบาท ตอนนี้ทางตระกูลเทรลิสยังมีเรนิสเป็นทายาทหลักอยู่ การจะเลือกคนใหม่ ค่อยๆพิจารณาก็ได้” เสียงท่านพ่อของเธอตอบเบาๆ  “นั่นจะได้อย่างไร หากวันข้างหน้า ซีริลรับตำแหน่งรัชทายาท เรนิสรับตำแหน่งพระชายา ตำแหน่งผู้สืบทอดนี้ย่อมต้องหาคนมาแทน ตามธรรมเนียมต้องหาก่อนที่จะแต่งงานด้วยซ้ำ”  เรนิสก้าวเข้ามาเบื้องพระพักตร์ช้าๆ ก่อนทรุดตัวลงคุกเข่า เดิมพันของเธอเริ่มขึ้นแล้ว  “ฝ่าพระบาทเพคะ หม่อมฉันมีความปรารถนาที่จะเป็นผู้สืบทอดของตระกูลเทรลิส ไม่ใช่พระชายา” น้ำเสียงของเธอแผ่วเบา แต่หนักแน่น  “เหลวไหลมาก การหมั้นหมายเกิดขึ้นมาตั้งหลายปีแล้ว ตระกูลเทรลิสรับรู้มาตลอด นี่หมายถึงตระกูลเทรลิสกล้าขัดพระราชโองการแล้วก้าวล่วงอำนาจของเรางั้นรึ” พระสุรเสียงของพระราชาเข้มขึ้น “หรือว่ามีความคิดจะกบฏ”  ซีริลเม้มริมฝีปากลง แววตาเขามีทั้งความสับสน ความเจ็บปวด เขาเหมือนกลั้นเก็บความรู้สึกบางอย่างก่อนพูดออกมาอย่างอ่อนโยน “ฝ่าพระบาท ตอนนี้เรนิสอาจจะสับสนบ้าง บางทีอาจจะยังไม่พร้อมมาอยู่ที่เมืองหลวง ยังไงงานสมรสยังสามารถรอได้ หม่อมฉันยินดีรออีก 6 เดือน”  เวลา 1 ปีที่พระราชาพระราชทานจะหดสั้นลงเหลือเพียง 6 เดือน  &nbsp;  &nbsp;  เรนิสเหลือบสายตามองเขา ดูท่าเขาจะรอไม่ได้อีกแล้ว ตามความคิดของเขา งานแต่งงาน ยิ่งเร็วเท่าไหร่ ยิ่งดี สถานะเขาไม่มั่นคงเท่าไหร่ในช่วงนี้ เขาต้องการฐานอำนาจสนับสนุนเพิ่ม  &nbsp;  &nbsp;  &nbsp;  “เรนิส ขอพระราชทานอภัยเสด็จพ่อเสีย เธออย่าพูดอะไรไร้สาระ”เขาส่งรอยยิ้มที่ดูฝืนๆมาให้เธอที่ยังคุกเข่าอยู่บนพื้นพรมอันหรูหราที่เบื้องพระพักตร์ “จะอย่างไรพันธะหมั้นหมายที่มาจากรับสั่งของฝ่าพระบาท ย่อมไม่สามารถเลิกราได้”  “ฝ่าพระบาท” น้ำเสียงเรนิสยังคงเบาและหนักแน่น “หากหม่อมฉันได้เป็นผู้สืบทอดตระกูลเทรลิส และพันธะหมั้นหมายนี้ยกเลิกไป หม่อมฉันยินดีจะถวายพันธะเวทย์โลหิตแด่เจ้าชายซีริลในฐานะผู้นำตระกูลและผู้ครองแคว้นเป็นการชดเชย หม่อมฉันพร้อมจะจงรักภักดีและสนับสนุนเจ้าชายซีริล” เธอหยุดนิ่งเล็กน้อย “ตลอดไป”  &nbsp;  &nbsp;  เรื่องนี้นายปีศาจเป็นคนแนะนำเธอเอง เสียงกระซิบของเขาในคืนนั้น  “ตามตำนาน เมื่อ 500 กว่าปีก่อน ตอนที่ปฐมกษัตริย์จะเข้านำทัพบุกเข้าเมืองหลวงอัศวินทั้ง12 คนของพระองค์ถวายพันธะเวทย์โลหิตให้ ว่าจะจงรักภักดีและสนับสนุนพระองค์เป็นพระราชา”  “ฉันไปศึกษารายละเอียดพันธะโบราณนั่นมาแล้ว พันธะนั้นไม่ได้มีอะไรมาก แค่บ่งบอกว่าจะไม่สนับสนุนคนอื่นเป็นพระราชา จะไม่ก่อกบฏ และจะไม่หักหลังพระองค์เท่านั้น แต่นั่นแสดงถึงความจริงใจของอัศวินต่อผู้นำของพวกเขา แต่ไม่ได้หมายความว่าจะทำทุกอย่างตามที่เขาสั่ง แค่บอกว่าจะไม่ทรยศเฉยๆ”  “มันเป็นพันธะเวทย์เชิงสัญลักษณ์ เพื่อเป็นกำลังใจแก่ทหารว่าผู้นำของเขาได้การยอมรับและจะไม่มีการทรยศไปเข้ากับฝ่ายตรงข้ามอีก”  “พวกมนุษย์ชอบตำนาน เธอลองเสนอพันธะเวทย์ในตำนานให้เขา เป็นหลักประกันว่าตระกูลเธอจะสนับสนุนเขา เธอลองขอเขาแลกเปลี่ยนดู เขาอาจจะรับข้อเสนอนี้”  “เสนอสิ่งที่เขาอยากได้ไป ในเมื่อเขาอยากได้ฐานอำนาจ เธอเสนอมันให้เขา”  เธอมีสีหน้ากังวลบ้าง  “ไม่ต้องกังวลอะไร ถึงจะเป็นพันธะเวทย์โลหิตแล้วอย่างไร หากฉันจะทำลายมันทิ้ง ฉันย่อมมีวิธีอยู่ดี ” เขาย้ำอีกที  “หากว่ามันไม่สำเร็จล่ะ ถ้าเขาไม่เอาด้วยล่ะ”  รอยยิ้มลึกลับของเขาผุดขึ้นมา “ฉันมีวิธีอื่น อย่างที่ฉันบอก หากฉันช่วยเธอได้สำเร็จ เธอต้องรักษาสัญญา ห้ามขี้โกง และเธอต้องใช้หนี้ให้ฉันด้วย”  “ฉันรับปากนายแต่แรกแล้ว หากถอนหมั้นได้สำเร็จ ฉันจะใช้หนี้ให้นาย”  &nbsp;  แผนของนายปีศาจร้ายกาจ หลายเดือนมานี้เขาตั้งใจทำเหมือนเขาอยากแย่งตำแหน่งรัชทายาท กดดันให้พี่ชายของเขารู้สึกว่าสถานะตัวเองไม่มั่นคง แล้วให้เธอยื่นข้อเสนอไป  &nbsp;  &nbsp;  &nbsp;  ทั้งท้องพระโรงตกอยู่ในความเงียบสงัด คำพูดของเธอมีความหมายชัดเจน ไม่ว่าเจ้าชายซีริลจะสมรสกับเรนิส ท่านหญิงแห่งตระกูลเทรลิสหรือไม่ เขาจะได้รับการสนับสนุนจากแคว้นเทรลิส  พันธะสัญญาในตำนาน ไม่มีการทำมาหลายร้อยปีแล้ว  คราวนี้เธออาศัยตำนานให้เป็นประโยชน์  หากมองเป็นเกมการเมือง ซีริลย่อมไม่เสียเปรียบ พันธะเวทย์โลหิตไม่สามารถละเมิดได้เพราะนั่นหมายถึงชีวิต หากเขาทำพันธะเวทย์โลหิตกับเธอ เขายังสามารถเลือกเจ้าสาวจากตระกูลที่มีอำนาจอื่นมาสนับสนุนเพิ่มได้อีก  ไม่ว่าจะเป็น จูดิธ ซึ่งตอนนี้เรื่องหมั้นหมายกับแอนเธมยังไม่เรียบร้อย  ไม่ว่าจะเป็นลูกสาวตระกูลผู้ครองแคว้นคนอื่น ที่อายุน้อยกว่าเธอหลายปี หากเขาไม่เร่งรีบ หมั้นไว้ 4-5 ปีค่อยแต่งงานก็ได้  ไม่รวมลูกสาวขุนนางอีกหลายคน  เรียกว่าได้เปรียบเสียด้วยซ้ำ  &nbsp;  ซีริลใบหน้าซีดขาว เหมือนข้อเสนอของเธอกระแทกใส่หน้าเขาจังๆ  &nbsp;  “ข้อเสนอนี้น่าสนใจ” พระสุรเสียงของพระราชาเรียบนิ่ง ก่อนจะทรงผินพระพักตรไปทางเจ้าชายซีริล “ซีริลว่าอย่างไรกับข้อเสนอของตระกูลเทรลิส”  พระราชาย่อมทรงเห็นด้วย ตราบใดที่ตระกูลเทรลิสไม่รวมกับตระกูลบาร์ตัน นั่นย่อมเป็นการดี   ไม่ว่าจะมีงานสมรสหรือไม่มี ไม่สำคัญ พันธะโลหิตเป็นหลักประกันที่ดีเช่นกัน  ตราบใดที่ตระกูลเธอสนับสนุนเจ้าชายซีริลต่อไป สมดุลอำนาจก็จะเหมือนเดิม  พระราชาแค่ไม่ต้องการให้ตระกูลบาร์ตันมีอำนาจมากเกินไป   ในแง่การเมืองข้อเสนอนี้เป็นข้อเสนอที่ดีสำหรับพระองค์ และสำหรับซีริลเช่นกัน  คำถามนี้ส่งกลับไปให้ซีริล หากเขารับข้อเสนอนี้ ทุกอย่างถือว่าจบ  และถือว่าเธอชดใช้แทนความรู้สึกที่เธอมอบให้เขาไม่ได้เช่นกัน  พันธะหมั้นหมาย แลกกับพันธะเวทย์โลหิตระหว่างอัศวินกับพระราชาในตำนาน...  ความรักของเขาที่มีต่อเธอ กับ ฐานอำนาจเพิ่มเติมเพื่อส่งให้เขาได้สิ่งที่เขาต้องการ อะไรสำคัญสำหรับเขามากกว่ากัน...  

 </div> 
