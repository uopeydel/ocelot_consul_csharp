 <div style="word-wrap: normal;width:90%;">
			
				
    &nbsp;  เรนิสมองดูซีริลอย่างคาดหวัง เธอจะให้ทุกอย่างที่เขาอยากได้ ฐานอำนาจ เงินของตระกูลเทรลิส เธอพร้อมจะสนับสนุนเขาทุกอย่าง  ขอเพียงเขายอมถอนหมั้นให้เธอ เธออยากใช้ชีวิตอย่างที่เธอต้องการ  เธอรู้สึกผิดกับเรื่องนี้ไม่น้อย แต่ความรู้สึกมันบังคับกันไม่ได้ เธอจะพยายามชดเชยให้เขาด้วยฐานอำนาจและเงินของตระกูลของเธอ  หากคิดในแง่การเมืองอย่างเดียว เขาควรควรจะตกลงเพราะเขามีแต่ได้ประโยชน์ ตระกูลเธอสนับสนุนเขาและเขาหาพันธมิตรอื่นเพิ่มได้โดยการสมรสกับคนอื่น   แต่นั่นมีข้อยกเว้น มันขึ้นกับว่าความรู้สึกที่เขามีต่อเธอมากหรือน้อยกว่าสิ่งที่เธอเสนอไป  &nbsp;  สำหรับเรนิส เขาจะแต่งงานกับใครย่อมไม่สำคัญ เจ้าสาวของเขาจะเป็นใคร เธอไม่สนใจ  ผู้หญิงตั้งมากมายรายล้อมรอบตัวเขาไม่ใช่หรือ  มีตั้งหลายคนพร้อมจะทอดกายสู่อ้อมแขนเขาไม่ใช่หรือ ฮาเร็มของเขามีตั้งมากมายก่ายกอง  มีผู้หญิง ตั้งเท่าไหร่ต้องการจะเป็นราชินี ต้องการจะยืนเคียงข้างเขาอย่างภาคภูมิ  น่าเสียดายที่เธอไม่ต้องการเป็นคนคนนั้น  &nbsp;  ฝืนต่อไปทุกคนก็เจ็บปวด... แม้ตอนนี้ไม่เกลียดกัน แต่สักวันอาจจะเปลี่ยนความรู้สึกเป็นเกลียดชังกันขึ้นมาได้ แต่ถ้าจบตอนนี้เธอยังมีความรู้สึกดีๆให้เขาอยู่ แม้มันอาจจะไม่ใช่ความรัก แต่มันก็เป็นความเห็นใจและปรารถนาดี  &nbsp;  หากเขาตอบรับก็ดีไป แต่หากเขาปฏิเสธ คงต้องรอดูแผนถัดไปของนายปีศาจ หากแผนของเขายังไม่ได้ผลอีก เธอตัดสินใจแล้วว่าเธอจะแกล้งตาย ค่อยตัดสินใจอีกทีว่าเธออยากจะตายแบบไหน  แผนปล้นเจ้าสาวอะไรนั่นกับแผนปล่อยข่าวว่าเธอตั้งครรภ์ เลี่ยงได้เธอขอเลี่ยงดีกว่า เอาไว้นาทีสุดท้ายหากทำอะไรไม่ได้แล้วค่อยว่ากัน  &nbsp;  ซีริลมีสีหน้าเย็นชาอย่างที่สุด ใบหน้าเขาไม่มีรอยยิ้มอีกแล้ว เหมือนเขาไม่ใส่ใจจะสวมหน้ากากที่เคยสวมมาตลอด น้ำเสียงเขาเย็นชาราวกับน้ำแข็ง “ฝ่าพระบาท หม่อมฉันไม่รับข้อเสนอนี้”  &nbsp;  &nbsp;  เขามองจ้องมาที่เรนิสที่ยังคงคุกเข่าอยู่ สายตาเขามีทั้งความคับแค้นและเจ็บปวด “ฝ่าพระบาท เหมือนที่หม่อมฉันเคยกราบทูล”   เขาหยุดนิ่งชั่วครู่ก่อนรวบรวมคำพูด  &nbsp;  &nbsp;“พันธะหมั้นหมายนี้ไม่มีวันเลิกรา”  &nbsp;  ความเงียบปกคลุมทั่วท้องพระโรงอีกครั้ง เสียงของเจ้าชายซีริลไม่เรียกว่าดังหรือเบา แต่กลับก้องอยู่ในศีรษะของใครหลายๆคน เขาไม่รับข้อเสนอ  พันธะหมั้นหมายนี้ไม่มีวันเลิกรา  เรนิสเงยหน้าไปสบตาเขา แววตาเขาเย็นชาและกระด้าง เป็นอีกครั้งที่เธอทำร้ายจิตใจเขาอย่างรุนแรง เหมือนเหตุการณ์ที่เธอลงมือทำร้ายเขาในครั้งนั้น  ความรู้สึกผิดเกาะกุมจิตใจ ยิ่งเขายื้อเธอไว้แต่เธอไม่อยากอยู่ ในเมื่อเธอไม่อยากถูกเขาควบคุม มันจะทำให้มีเหตุการณ์แบบนี้เกิดขึ้นซ้ำๆ ถ้าเลี่ยงได้เธอไม่อยากทำร้ายเขาซ้ำแล้วซ้ำอีก  &nbsp;  &nbsp;“ถ้าซีริลคิดว่าอย่างนั้น ก็เอาตามนั้น” พระสุรเสียงของพระราชาทำลายความเงียบสงัดของท้องพระโรง “ให้เวลาตระกูลเทรลิสหาบุตรบุญธรรมภายใน 6 เดือน งานอภิเษกสมรส จะจัดภายใน 6เดือนข้างหน้า”  ท่านพ่อของเธอพยายามจะก้าวออกมาโต้แย้ง หากแต่พระราชาทรงโบกพระหัตถ์ไม่ให้พูด  “เราคิดดีแล้ว เอาอย่างนี้แหละ ไม่ต้องพูดมาก”  รับสั่งนั้นเหมือนการจบเรื่องทั้งหมด ท่านพ่อมองหน้าเธอครู่หนึ่งมีด้วยความจนใจ  &nbsp;  ความคิดในหัวสมองของเรนิสวิ่งวุ่นไปมา ในเมื่อแผน A พัง เขาปฏิเสธ และครั้งนี้เธอทำร้ายจิตใจเขาอีกแล้ว  แล้วแผน B คืออะไรดี น่าจะเอาแบบที่ไม่ต้องเผชิญหน้ากันโดยตรง   เธอคิดว่าจัดฉากลอบสังหารตัวเอง ให้เขาคิดว่าเธอตายไปแล้วอาจจะตัดใจได้ง่ายขึ้น แต่ก่อนอื่นต้องหาคนมาเป็นทายาทตระกูลให้ได้ก่อน ต้องไปปัดฝุ่นประวัติเด็กกำพร้าพวกนั้นเอามาดูใหม่ว่ามีใครเข้าตาบ้าง  เรื่องแผนลอบสังหารควรปรึกษานายปีศาจก่อนเห็นจะดี เผื่อเขามีไอเดียอะไรดีๆ หรือมีวิธีทำให้การตายดูแนบเนียน  ต่อไปต้องตรวจสอบว่าเรือของเธอเรียบร้อยดีไหม   &nbsp;  เสียงฝีเท้าหนักๆก้าวมาใกล้ๆเธอ และหยุดลงตรงข้างเธอ เงาคนทาบมาด้านข้างของเธอ  &nbsp;  เรนิสเงยหน้าขึ้นมอง เธอมัวแต่นิ่งอึ้งเรื่องการตัดสินใจของซีริลกับใช้สมองที่มีคิดว่าเธอจะทำอะไรต่อจนลืมไปว่าเธอยังคุกเข่าอยู่บนพื้นไม่ขยับตัว  &nbsp;  .......นายปีศาจ.......   เขาจะทำอะไร  &nbsp;  เขาส่งยิ้มบางๆให้เธอ แววตาเขาดูนุ่มละมุนกว่าทุกครั้ง   ซิลบาสเตียนทำสิ่งที่ใครต่อใครคิดไม่ถึง  เขาดึงตัวเธอลุกขึ้นมา มือ 2 ข้างเขากุมมือเธอไว้และบีบมือเธอเหมือนให้กำลังใจก่อนจะสบตาเธอแล้วส่งรอยยิ้มอ่อนโยนให้ แววตาเขาระยิบระยับ เขาจะทำอะไรต่อ ท่าทีสนิทสนมกันแบบนี้กลางท้องพระโรงไม่น่าจะเหมาะสมเลย ยิ่งสถานะของเธอกับพี่ชายของเขายังเป็นคู่หมั้นกันอยู่  ที่เขากำลังทำเหมือนเขาประกาศให้คนทั่วไปรับรู้ว่าเขาจ้องจะแย่งคู่หมั้นของพี่ชายอย่างไม่ปิดบัง ในสายตาคนนอกจะมองไม่ดี  &nbsp;ไม่ได้ๆ เธอจะถูกนายปีศาจล่อลวงในที่ชุมชนแบบนี้ไม่ได้ ห้ามจ้องตาเขาเด็ดขาด เธอหลบสายตาเขาทันทีและพยายามดึงมือออกมา แต่มือเขาเหนียวยิ่งกว่ากาว  “นายปล่อยมือก่อน” เธอกระซิบ  แต่เขาไม่มีทีท่าจะสนใจ  &nbsp;  &nbsp;  “ฝ่าพระบาท” เสียงของซิลบาสเตียนไม่ดังนัก แต่ก็ไม่เบา และไม่ได้ดูเย็นชาแบบทุกครั้ง แต่ก็ไม่ถึงกับอ่อนโยน  “ในเมื่อท่านหญิงไม่ประสงค์จะเข้าพิธีสมรส ในฐานะราชวงศ์ เราก็ไม่ควรบังคับตระกูลผู้ครองแคว้นในการทำสิ่งที่ไม่เต็มใจ”  “ซิลบาสเตียน เรื่องนี้ไม่เกี่ยวอะไรกับลูกไม่ใช่หรือ” พระราชาทรงรับสั่งอย่างเย็นชา “เรื่องนี้เป็นเรื่องของซีริลกับตระกูลเทรลิส และซีริลตัดสินใจแล้ว”  “อีกอย่าง ท่าทีสนิทสนมกับท่านหญิงเรนิสมากเกินไปอาจดูไม่เหมาะสม ผู้คนจะครหาได้”   &nbsp;  “ฝ่าพระบาท หากข้อเสนอของตระกูลเทรลิสไม่น่าสนใจพอสำหรับ..” ซิลบาสเตียนหยุดนิ่งเล็กน้อยก่อนปรายตาไปมองพี่ชายเขา “พี่ชายซีริล งั้นอาจจะให้พี่ชายทรงลองพิจารณาข้อเสนอเพิ่มเติม”  &nbsp;  &nbsp;  “ข้อเสนองั้นรึ” พระราชาทรงสรวลเบาๆก่อนจะรับสั่งต่อ “ซิลบาสเตียนลองว่ามา ว่ามีข้อเสนออะไรให้พี่ชาย”  “หม่อมฉันเสนอจะทำพันธะสัญญาเวทย์โลหิตแบบเดียวกับท่านหญิงเรนิสให้พี่ชายซีริล” ซิลบาสเตียนพูดราวกับว่ามันเป็นเรื่องทั่วๆไป ขณะที่ห้องโถงที่เงียบอยู่แล้วกลับเงียบยิ่งกว่าเดิมไม่มีแม้กระทั่งเสียงหายใจ  เขาหยุดนิ่งก่อนพูดต่อ “พันธะสัญญาเวทย์โลหิตว่าจะสนับสนุนพี่ชายซีริลหากในอนาคตจะทรงดำรงตำแหน่งพระราชา”  ความหมายของมันคือ เขาขอแลกความมั่นคงในบัลลังก์ของซีริล กับเธอ  เรนิสจ้องมองเขา เขาหมายความอย่างที่พูดจริงๆ หากพันธะสัญญาเวทย์โลหิตนี้ทำลงไปแล้ว ในสายตาคนทั่วไปเท่ากับเขาถอนตัวจากศึกชิงบัลลังก์ครั้งนี้ไปแล้ว  แต่หากข้อตกลงนี้บรรลุได้ ไม่ใช่เรื่องดีสำหรับอาณาจักรหรอกหรือ  ศึกชิงบัลลังก์ในอนาคตก็จะไม่เกิด  ในเมื่อผู้ท้าชิงหลักถอนตัวเสียแล้ว  และตระกูลบาร์ตันจะเสียอำนาจไปไม่น้อย เป็นการถอยครั้งใหญ่ของตระกูลบาร์ตันด้วย  &nbsp;  หากพระราชินีจะทรงยินยอมให้เป็นเช่นนั้นหรือเปล่า  ความจริงแล้วตอนนี้ซิลบาสเตียนไม่มีอะไรเสียเปรียบพี่ชายเลย  ซีริลมีแคว้นเทรลิส  ซิลบาสเตียนก็มีแคว้นบาร์ตันของพระราชินีเช่นกัน  สำหรับแคว้นอื่นต่างรอดูท่าที ผู้แข็งแกร่งกว่าย่อมมีโอกาส โอกาสย้ายข้างเกิดได้เสมอ แวนเป็นตัวอย่างที่ดี  &nbsp;  ถ้าซิลบาสเตียนถอนตัว เรื่องนี้เป็นอันจบ  ตระกูลบาร์ตันจะถูกลดอำนาจการต่อรองลงทันที เพราะสูญเสียโอกาสหุ่นเชิดสำคัญ แต่อย่างว่าแหละ นายปีศาจมีหรือจะยอมเป็นหุ่นให้ใครง่ายๆ   &nbsp;  &nbsp;  พระราชินีทรงแย้มสรวล ก่อนผินพระพักตร์มาทางพระราชา  พระนางตรัสอย่างอ่อนหวาน “ฝ่าพระบาท เด็กๆล้วนแต่มีข้อต่อรองกันที่น่าสนใจ หากซีริลเห็นด้วยกับน้องชาย หลังทำพันธะสัญญาเวทย์โลหิตกับท่านหญิงเรนิสและเซียร์เสร็จแล้ว เราจะได้หาวันเหมาะๆทำพิธีแต่งตั้งเขาเป็นรัชทายาทอย่างเป็นทางการ เรื่องนี้เลื่อนมาหลายรอบแล้ว”  “ที่จริงซีริลกับแอนเธมอายุต่างกันไม่กี่ปี หากมีเวลาหม่อมฉันจะบอกให้แอนเธมมาเล่นหมากรุกเป็นเพื่อนซีริลบ้าง เข้ามาพูดคุยกันบ้างเพื่อสร้างความสนิทสนม อย่างไรก็เป็นญาติกัน สนิทสนมกันไว้เป็นเรื่องดี”  ความหมายคือ หากซีริลตกลงเรื่องพันธะเวทย์โลหิตนี้ พระราชินีจะจัดการแก้ไขความบาดหมางระหว่างซีริลกับตระกูลบาร์ตันให้รวมถึงจะสนับสนุนซีริล  และเป็นไปได้สูงว่าตระกูลบาร์ตันอาจจะสนับสนุนซีริลเช่นกัน  พระนางทรงทอดสายพระเนตรมองดูเรนิสและซิลบาสเตียนอย่างอ่อนโยน  “บางทีนี่อาจจะเป็นทางออกที่ดีก็ได้”  &nbsp;  &nbsp;  &nbsp;  พระราชาทรงมีสีพระพักตร์ครุ่นคิดชั่วขณะ เรื่องนี้น่าจะเกินเลยความคาดหมายอยู่บ้าง หากทั้งตระกูลเทรลิสและตระกูลบาร์ตัน รวมถึงตระกูลทริฟเวอร์สนับสนุนซีริล ไม่รวมสภาขุนนางที่ตอนนี้เขาคุมไว้เป็นส่วนใหญ่ นั่นหมายความว่า เมื่อเรื่องนี้เสร็จเรียบร้อย เจ้าชายรัชทายาทจะมีอำนาจมากกว่าพระราชาเสียอีก  หากเขาคุมอำนาจได้เบ็ดเสร็จ เขาอยากจะทำอะไรก็ได้ เขาอยากจะเป็นพระราชาภายในไม่กี่เดือนข้างหน้ายังทำได้ด้วยซ้ำ เขาก่อกบฏได้ง่ายๆเลยทีเดียว  แต่พระราชาไม่ได้ทรงคัดค้านเรื่องนี้ ทรงพระสรวลตอบเบาๆหลังจากใช้เวลาครุ่นคิดอยู่เนิ่นนาน “หากพระราชินีเห็นสมควร เราก็เห็นว่าเหมาะสมเช่นกัน แต่ทั้งหมดนี้ให้ซีริลเป็นคนตัดสินใจ”   &nbsp;  หากข้อตกลงนี้บรรลุได้ ตัดปัญหาเรื่องศึกสายเลือดชิงบัลลังก์ในอนาคต ไม่ดีกับอาณาจักรมากกว่าหรือ จะอย่างไรก็ทรงต้องการให้ซีริลก้าวขึ้นครองบัลลังก์อย่างมั่นคงอยู่แล้ว ให้เธอคาดเดา พระราชาค่อนข้างมั่นพระทัยว่าซีริลจะไม่ก่อกบฏ  หากพระราชาทรงระแวงซีริล ไม่มีทางยอมให้ข้อตกลงนี้เกิดขึ้น  บางทีความสัมพันธ์ของพ่อลูกคู่นั้นไม่ได้ผิวเผินอย่างที่ใครๆมอง น่าจะมีความรักความเข้าใจอยู่บ้าง ไม่มากก็น้อย แต่ที่แน่ๆ มีความไว้วางใจกันระดับหนึ่ง  &nbsp;  เป็นอีกครั้งที่ท้องพระโรงเงียบกริบ สายตาทุกคู่จับจ้องไปที่ซีริล  &nbsp;  &nbsp;  ซีริลเม้มริมฝีปากแน่น เขาไม่มีคำตอบให้ใคร เขากลับทำในสิ่งที่ใครๆคาดไม่ถึงคือเดินออกจากท้องพระโรงไปอย่างไม่รักษามารยาท  &nbsp;  พระราชาทรงทอดรพระเนตรเหตุการณ์อย่างสงบ  “ให้นักเวทย์ชั้นสูงไปร่างพันธะเวทย์มา ให้ซิลบาสเตียนกับเรนิสหยดโลหิตลงไปก่อนแล้วส่งให้ซีริล ให้เขาตัดสินใจเองว่าจะทำให้มันสมบูรณ์หรือไม่”  “เรื่องนี้อาจจะตัดสินใจยาก ให้เขาคิดหลายๆชั่วโมงก็แล้วกัน”  &nbsp;  &nbsp;  &nbsp;  --------------------------------------------------------------  &nbsp;  ซีริลไม่รู้ตัวว่าเขานั่งอยู่บนเก้าอี้ห้องทำงานนานเท่าไรแล้ว ตั้งแต่ที่ซิลบาสเตียนเสนอพันธะนั่นออกมาแล้วพระราชารับสั่งให้เขาเลือก เขาเดินออกจากห้องไปทันทีโดยไม่รักษามารยาท เขาไม่สนใจใครอีกแล้ว เขาต้องการสงบสติอารมณ์ก่อนที่เขาจะระเบิดมันออกมาต่อหน้าผู้คน  &nbsp;เขาอยากอยู่เงียบๆ เขาต้องการสงบสติอารมณ์  เขาเข้าใจแล้วว่าน้องชายเขาทำอะไรในหลายเดือนที่ผ่านมา ไม่ว่าจะก่อหวอดสร้างความวุ่นวาย สร้างอิทธิพล ไม่ใช่เพื่อแย่งชิงตำแหน่ง แต่เพื่อบีบให้สถานะเขาไม่มั่นคงแล้วยื่นข้อเสนอมา  พันธะเวทย์โลหิตที่เรนิสเสนอขึ้นมา เขามั่นใจว่าไม่ได้เกิดจากความคิดของเธอเอง น่าจะมาจากความคิดของน้องชายลูกแหง่นั่น ที่ทำให้เขาเสียใจคือเธอเห็นดีเห็นงามไปด้วย  น้องชายเขาไม่ธรรมดาอย่างมาก ภายใต้ภาพพจน์ที่ดูเหลวไหล ไม่เคยสนใจเรียน แต่พลังเวทย์กลับพัฒนาได้เร็วผิดคนปกติ หากคิดจะวางแผนทำอะไร แผนที่ออกมาเป็นอะไรที่เขาอย่างคาดไม่ถึง  หากเขาไม่รับข้อเสนอ เขาคาดเดาไม่ได้ว่าซิลบาสเตียนจะทำอะไรต่อไป  &nbsp;  หากมองในแง่การเมืองแล้ว นี่เป็นข้อเสนอที่ดีที่สุดสำหรับเขาแล้ว บัลลังก์ที่มั่นคงอยู่แค่เอื้อม เขาต้องการอำนาจ เขาต้องการความมั่นคงของบัลลังก์หากเขาจะนั่งบนนั้น  แต่ทำไมในหัวใจเขาบอกว่า มันไม่ใช่สิ่งที่เขาต้องการ  เหมือนตอนนี้เขาถูกบีบบังคับให้ทำในสิ่งที่ตนเองไม่ได้ต้องการเลย แต่สุดท้ายเขาต้องทำมันอยู่ดี ตอนนี้เขาแค่ถ่วงเวลา  &nbsp;  บางทีตัวเขาอาจจะไม่รู้ด้วยซ้ำว่าเขาต้องการอะไรกันแน่ วันนี้ควรจะเป็นวันที่เขามีความสุขไม่ใช่หรือ ที่เขาวางหมากหลายๆครั้งไม่ใช่เพื่อวันนี้หรือ  ความรู้สึกเขาช่างว่างเปล่า  &nbsp;  &nbsp;  &nbsp;  &nbsp;  เสียงเคาะประตูดังขึ้น มหาดเล็กกลุ่มหนึ่งเดินมาพร้อมกับถาด 2 ถาด บนถาดว่ากระดาษเวทย์ถาดละใบ พันธะสัญญาเวทย์โลหิตที่อีกฝ่ายหยดเลือดลงไปแล้ว ขอเพียงเขาหยดเลือดลงไปแค่ 2 หยดเท่านั้น พันธะทั้ง 2 ก็จะสมบูรณ์  เขาจ้องมองมันนิ่งๆอยู่นาน ทั้งห้องล้วนแต่เงียบกริบ  เสียงฝีเท้าที่นุ่มนวลก้าวมาหยุดที่ข้างๆเขา  “เบ็ธ” เสียงของเขาแผ่วเบาและขาดความมั่นใจ “ฉันไม่แน่ใจ ว่าฉันอยากได้แบบนี้จริงๆ”  &nbsp;“เจ้าชายเพคะ สิ่งที่ทรงทำมาทั้งหมดเพื่อวันนี้นะเพคะ”  เลดี้เบ็ธคุกเข่าลงข้างเขาพร้อมกับหยิบมือของเขามากุมไว้ น้ำตาของเธอหยดลงบนหลังมือให้ความรู้สึกเหมือนหยดน้ำพวกนั้นมันกำลังลวกหลังมือของเขา  เขาถอนหายใจ เขาตัดสินใจแล้ว ผู้หญิงตรงหน้าเขาไม่ใช่หรือที่เป็นคนที่รักเขาจากใจจริง เป็นคนที่หวังดีกับเขาอย่างที่สุด เป็นคนที่ทำหน้าที่แทนแม่ หรืออาจจะเป็นแม่ที่แท้จริงของเขาก็ได้  &nbsp;  พันธะสัญญานี้เขารู้ดีว่าจะอย่างไรก็ต้องทำ เพียงแต่เขาไม่อยากจะทำแค่นั้น แต่สุดท้ายเขาต้องเลือกมันอยู่ดี เขารู้ตั้งแต่ซิลบาสเตียนยื่นข้อเสนอมาแล้วว่าสุดท้ายเขาต้องรับมัน เขาแค่ต้องการเวลาทำใจ  เขามีความตั้งใจความหวังของเขาตั้งแต่เด็กแล้ว เขาไม่สามารถให้มันหลุดลอยออกไปได้ไม่ว่าเหตุผลใดๆก็ตาม  &nbsp;  &nbsp;  &nbsp;  เข็มทองคำวางอยู่บนหมอนปักใบย่อม เขาเอื้อมมือไปหยิบมันมาพร้อมกับปักไปที่นิ้วมือของตัวเองอย่างรวดเร็ว  โลหิตของเขาหยดลงบนพันธะสัญญาทั้ง2 อัน มันสิ้นสุดแล้ว การชิงไหวชิงพริบทางการเมือง น้องชายของเขาถอนตัวออกจากการแข่งขันและเขาไม่ต้องสู้กับใครอีกแล้ว แม้แต่ตระกูลบาร์ตันเองก็จะสนับสนุนเขา หลังจากนี้ไป เขาจะมีอำนาจมากยิ่งกว่าพระราชาเองเสียอีก ต่อไปแม้แต่เสด็จพ่อเองไม่สามารถสั่งเขาทำอะไรที่เขาไม่อยากจะทำได้อีกแล้ว  &nbsp;และเช่นเดียวกัน พันธะหมั้นหมายของเขากับเรนิสที่ยาวนานถึง11 ปี จบลงพร้อมๆกัน  ที่จริงเธอพูดชัดเจนอยู่แล้วว่าคนที่เธอเลือกเป็นใคร เป็นเขาเองที่ไม่ปล่อยวางและยึดติด เธอพูดถูกอยู่บ้าง หากยื้อไว้อาจจะทำให้เกลียดกัน แต่น่าจะเป็นเธอที่เกลียดเขาไม่ใช่เขาเกลียดเธอ  “เสร็จเรื่องแล้วก็ออกไป ฉันอยากอยู่คนเดียว” เขาค่อยๆหลับตาลง  &nbsp;  &nbsp;  เขาชนะแล้วไม่ใช่หรือไง และชีวิตนี้มีอะไรต้องทำอีกหลายอย่าง  “ความรักไม่ใช่ทุกอย่าง”  เหมือนเขาได้ยินเสียงของเรนิส เธอเคยพูดข้อความนี้  เขาพึมพำเบาๆ “ความรักไม่ใช่ทุกอย่าง”  &nbsp;  &nbsp;  --------------------------------------------------------------  &nbsp;  &nbsp;  &nbsp;  &nbsp;  เธอเดินเข้ามาในห้องทำงานเขา ในห้องโล่งมาก ไม่มีหนังสือแม้แต่เล่มเดียว มีของตกแต่งบนชั้นน้อยชิ้น  เธอลองทบทวน ไม่เหมือนกับห้องของเจ้าชายซิลบาสเตียนในเกมแม้แต่นิดเดียว ดูอย่างไรก็คนละฉาก  &nbsp;  เรนิสยืนมองนายปีศาจ เธอส่งยิ้มที่เธอคิดว่าหวานที่สุดให้เขา วันนี้เขาน่ารักที่สุดแล้ว  เขานิ่งไปครู่หนึ่ง “ฉันเคยบอกเธอแล้วใช่ไหม ว่าเธอยิ้มแบบนี้แล้วหน้าตาน่าเกลียด”  “นายจะให้ฉันร้องไห้หรือไง”  เขาขมวดคิ้ว “เวลาร้องไห้ยิ่งน่าเกลียด”   เรนิสอดหัวเราะไม่ได้ “ใครจะสวยได้อย่างนายล่ะ โฉมงาม”  “อืม ก็จริง” เขาพยักหน้า “เธอยิ้มแบบนี้ได้ แต่อย่าไปยิ้มให้คนอื่นดูแค่นั้นแหละ”  จะเอาตรรกะอะไรกับนายปีศาจ เอะอะอะไรก็ว่าเธอขี้เหร่&nbsp; ถือว่าตัวเองสวยกว่าใครในอาณาจักร ถ้าเอากระจกวิเศษมาวาง แล้วถามว่าใครงามเลิศในปฐพี กระจกวิเศษคงไม่พ้นจะตอบว่า นายปีศาจ...  &nbsp;  “นายคิดดีแล้วใช่ไหม เรื่องพันธะสัญญานั่น”  “อือ พี่ชายสองหน้าอยากได้อะไรก็ให้ๆเขาไป จะได้ปล่อยมือซะ ถ้าฉันอยากฉีกมันทิ้งเมื่อไหร่ ฉันค่อยหาวิธีฉีกมันทิ้งเอง”  “ขอบคุณมาก”   “ไม่ใช่เรื่องใหญ่อะไรนี่นา”  “ทุกอย่างที่นายทำเพื่อฉันด้วย ขอบคุณมาก”  “ก็ไม่ใช่เรื่องใหญ่อีกเหมือนกัน” เขาพูดยิ้มๆ เธอชอบจังเลย คำว่าไม่ใช่เรื่องใหญ่อะไร มันทำให้ทุกอย่างดูเป็นเรื่องง่ายๆไปหมด  ฟังแล้วให้ความรู้สึกสบายใจ   เหมือนกับมันไม่ใช่เรื่องใหญ่อะไรเลยจริงๆ  ทั้งที่จริงๆแล้วสำหรับเธอที่เขาทำให้เธอมันยิ่งใหญ่มากมาย  &nbsp;  เขานั่งลงไปบนเก้าอี้แล้วดึงแขนเธอลงมานั่งตักเขา  “ฉันคิดว่าฉันควรจะทวงหนี้ได้แล้ว”  เธอหัวเราะเบาๆ “ถ้านายทำให้เสด็จพ่อนายอนุญาตให้นายแต่งงานกับฉันได้ ฉันถึงจะจ่ายหนี้ให้นายได้”  นั่นไม่ใช่เรื่องง่ายแน่นอน พี่ชายถอนหมั้น แล้วเธอมาแต่งงานกับน้องชายแทนในเวลาอันสั้น จะอย่างไรต้องเป็นที่ครหา เรื่องนี้คงต้องรอไปอีกระยะหนึ่ง  เขาเหมือนไม่สนใจคำพูดเธอ ริมฝีปากเขาจรดไปที่แก้มของเธอแล้วลากมาที่มุมปาก ขณะที่เธอกำลังคิดว่าเขาจะจูบเธอเขากลับหยุด  “ฉันจูบเธอไปหลายครั้งแล้ว คราวนี้ให้เธอจูบฉันบ้าง ไม่งั้นฉันจะขาดทุน”  ตรรกะประหลาดของนายปีศาจ การที่เขาจูบเธอแปลว่าเขาขาดทุน??  ที่ผ่านมาแปลว่าเธอเป็นฝ่ายได้กำไร??  เขาคิดเข้าข้างตัวเองขนาดนี้ได้อย่างไร  เรื่องนี้ใครสอนสั่งมา อย่าบอกนะว่าเป็นเบียทริกซ์  สงสัยไม่ควรให้สองคนนี้ติดต่อกัน นายปีศาจของเธอต้องเสียคนจริงๆแน่นอนหากมีเบียทริกซ์ให้คำแนะนะ  “ได้สิ...นายให้ฉันลุกขึ้นก่อน ฉันไม่ถนัด”   เธอยันตัวลุกขึ้นยืนแล้วใช้ริมฝีปากแตะข้างแก้มเขาเบาๆ  อย่างนี้สำหรับเธอเรียกว่าจูบแล้ว ใครจะทำไม จูบแก้ม...มันก็คือจูบเหมือนกันนั่นแหละ  เปิดสกิลเสือชีต้าร์ เรนิสพุ่งออกจากประตูห้องทำงานเขาไป วันนี้เธอจะกลับแคว้นเธอทันที หวังว่าเขาจะไม่เทเลพอร์ทตามมาทวงหนี้  เธอได้ยินเสียงเขาพูดไล่หลังมา   “เธอขี้โกงอีกแล้ว”  ไม่ได้โกง...ซะหน่อย ใครว่าเธอโกง เธอไม่เคยโกงเขาเลยสักนิดเดียว จริงๆนะ  &nbsp;  &nbsp;  &nbsp;  &nbsp;  Writer’s note : จริงๆเหมือนจบแล้วเลยเนอะ   แอบดีใจเหมือนกันที่จบลูปนี้ จะบอกว่าตอนเขียนแอบเครียด  มีรี้ดบอกว่าปวดตับ ตับไตพังกันหมด  แต่ไรท์ไม่อยากบอกว่าเขียนลูปหลังสุดนี่ไรท์ปวดท้อง 55  สงสัยว่าต่อไปคงไม่เขียนแนวดราม่าหรือสามเส้าแบบนี้แล้ว โรคกระเพาะถามหา สงสัยกาแฟดำบทเจ้าชายกัดกระเพาะเกินไป  งานหน้าจะบอกผู้จ้างวานรายใหม่ว่าขอแนวเบาๆ สบายๆ  &nbsp;  ที่เหลืออีก 2 บท ไม่ได้เป็น Point of view ของใครแล้วค่ะ  เป็นการพูดถึงเรื่องแบบรวมๆว่าเกิดอะไรต่อจากนี้ เนื้อหาเบาๆ (??) &nbsp;&nbsp;&nbsp;&nbsp;&nbsp;&nbsp;   

 </div> 
