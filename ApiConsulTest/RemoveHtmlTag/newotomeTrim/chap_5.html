 <div style="word-wrap: normal;width:90%;">
			
				
    &nbsp;  คำเตือน : นิยายยังไม่จบ อย่าพึ่งนับศพพระเอก....  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;   &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; อยู่ดีๆนายปีศาจก็ปลุกเธอออกจากเตียงตอนตี 3 เพื่อที่จะมาเฝ้าหน้าห้องของวีราเนส   เอาว่านายนี่จะมาจับกิ๊กนั่นแหละ  นายนั่นบอกว่ามาดูเรื่องสนุกๆกัน  วีราเนสมีกิ๊กอย่างงั้นหรือ   นายปีศาจเรียกเธอมาช่วยจับกิ๊ก  จำได้ว่าเหตุการณ์แบบนี้คุ้นๆ เธอเคยไปนั่งหน้าโรงแรมม่านรูดเป็นเพื่อนจูนเพื่อดักรอจับอดีตแฟนคนหนึ่งกับกิ๊กของเขา  ประสบการณ์ตอนเคยไปจับกิ๊กกับจูนต้องทำยังไงบ้างนะ ยายจูนพูดว่าอะไรบ้างแล้วกระทืบอดีตแฟนกับกิ๊กยังไง เธอชักลืมๆไปบ้าง หรือเธอควรไปเรียกยายนั่นมาช่วยกัน  ไม่ดีๆ วีราเนสเป็นถึงท่านหญิง ไปรู้ความลับเข้า เดี๋ยวเจนนี่จะโดนเล่นงาน  แต่ว่า วีราเนสจะเล่นงานเจนนี่ได้จริงๆหรือ?  เอาเข้าจริง นายปีศาจคงไม่ต้องการผู้ช่วยหรอก เธอเคยเห็นเขาเสกต้นไม้เฉาตายได้ด้วยธาตุมืด   ขอไว้อาลัยล่วงหน้าให้กิ๊กของวีราเนส สรุปว่าให้เธอมาทำหน้าที่เก็บศพกิ๊กใช่ไหมเนี่ย  &nbsp;  เธอรออยู่สักพักไม่มีอะไรเกิดขึ้น ความง่วงงุนทำให้เธอเผลอหลับไป รู้ตัวอีกทีคือนายปีศาจสะกิดเรียกเธอตื่น  สิ่งที่เธอเห็น ถึงกับทำให้เธอต้องขยี้ตาดูอีกที เธอยังไม่ตื่นดี หรือเธอเห็นภาพหลอน หรือเธอยังฝันอยู่  ซีริลกับวีราเนส ออกมาจากห้องด้วยกัน เป็นไปได้หรือนี่  “พระเจ้าช่วย...ซีริล กับ วีราเนส”  &nbsp;  ในฐานะคนเขียนไกด์เกม ไม่มีฉากนี้ ซีริลกับวีราเนส วีราเนสจะหลงซิลบาสเตียนหัวปักหัวปำ  แต่เดี๋ยวนะ นายปีศาจปล่อยวีราเนสจมน้ำตอน 8 ขวบเปลี่ยนพล็อตไปแล้ว..  แต่ยังไงด้วยนิสัยเขา ซีริลก็ไม่น่าจะชอบวีราเนสได้ ปกติฮาเร็มเขาจะไม่มีผู้หญิงที่สร้างปัญหาให้เขาภายหลัง อย่างเฌอร์ ที่นิสัยไม่ก่อเรื่อง หรือมิแรนด้ารวมถึงคนอื่นๆที่ไม่มีฐานอำนาจที่จะสร้างปัญหาได้   แต่มายุ่งกับวีราเนส ยังไงก็วุ่นวาย แถมเป็นคู่หมั้นน้องชาย ชื่อเสียงเขาเละเทะแน่นอน  หรือซีริลเกิดบั๊ก หรือหัวฟาดสมองเสื่อม หรือเป็นซีริลทะลุมิติมาจากโลกอื่น  &nbsp;  ซีริลกำลังสะบัดมือให้หลุดจากการเกาะของวีราเนส สีหน้าเขาดูหงุดหงิดอย่างมาก เรนิสไม่เคยเห็นซีริลในรูปแบบนี้มาก่อน ไม่ว่าตอนไหนเขาจะมีรอยยิ้มน้อยๆอยู่เสมอ ตอนนี้คนทั้งคู่หันมามองทางเธอ  ซีริลจากที่หน้าตาบูดบึ้งกลับกลายเป็นสีหน้าซีดขาว “เรนิส..”  เหตุการณ์หลังจากนั้นชุลมุนวุ่นวาย  นายปีศาจใช้เวทย์โจมตีพี่ชายขณะที่อีกฝ่ายป้องกันตัว  เวทย์รักษาความปลอดภัยของโรงเรียนทำงาน มันมีเทเลพอร์ทนำผู้ดูแลตำแหน่งต่างๆ ไม่ว่าอาจารย์ฝ่ายปกครองหรือฝ่ายอื่นเข้ามาจุดที่มีการจับเวทย์ต่อสู้ได้  อาจารย์เวทย์โผล่กันมาเต็ม รวมถึงมิคาเอลที่เป็นประธานนักเรียนด้วย  เรื่องนี้กลายเป็นเรื่องใหญ่แน่ๆ พี่น้องที่กำลังจะวางมวยถูกแยกออกจากกัน ที่จริงเธอรู้อยู่ นายปีศาจไม่ได้กะสู้อะไรจริงจังหรอก รอยยิ้มมุมปากโมนาลิซ่าของเขาบอกอยู่ว่ากำลังจะทำอะไรสนุกๆ เหมือนนายนั่นแค่จะสร้างความวุ่นวายแล้วก็เรียกคนมามุงเยอะๆ  เรนิสหันไปกระซิบถามนายปีศาจ “นายเป็นคนจัดฉากหรือไง”  “เปล่า ฉันแค่รู้ว่าพี่ชายสองหน้าเข้าไปดื่มน้ำชากับวีราเนสแล้วไม่ได้กลับออกมา ส่วนอะไรยังไงฉันไม่เกี่ยว”  เรื่องนี้มีเงื่อนงำ นิสัยอย่างซีริลไม่น่าจะชอบผู้หญิงอย่างวีราเนส   “ฉันจะใช้โอกาสนี้ถอนหมั้น แม่คงไม่ขัดข้องแล้ว” เขากระซิบ  ใช้โอกาสนี้ในการถอนหมั้น ประโยคนี้เปิดทางสว่างแก่เธอ ถ้านายปีศาจใช้เหตุผลว่า 2 คนนั้นชอบพอกัน เธอก็จะใช้เหตุผลเดียวกัน  แนวทางกำจัดรูทหายนะอันดับ 1 ไหนๆก็มีคนชงมาให้  &nbsp;  เรื่องกลายเป็นว่า นายปีศาจมาที่หน้าห้องของวีราเนสแล้วเจอว่าพี่ชายออกจากห้องเลยเกิดเรื่องทะเลาวิวาทขึ้น ทุกคนต่างคิดว่าเธอและนายปีศาจระแคะระคายเรื่องคู่หมั้นมีกิ๊กเลยรวมหัวกันมาจับกิ๊ก  เรื่องนี้เข้าสภาอาจารย์เพื่อกำหนดบทลงโทษ ไม่น่ามีอะไร ก็โดนตัดคะแนน นายปีศาจน่าจะโดน 10 คะแนนเพราะเป็นการก่อเรื่องครั้งที่ 2 ส่วนซีริลอาจจะไม่โดนเพราะเป็นการป้องกันตัว  เรื่องชู้สาวไม่มีความผิดในโรงเรียนของโลกโอโตเมะเกม ในเกมพระเอกยังล่อลวงนางเอกใสๆเข้าห้องได้เรื่อยๆ เพียงแต่ตอนนี้นางเอกนางไม่ใสเลยไม่โดน   แต่ทะเลาะวิวาทผิด เพราะมันไม่ใช่เกมต่อสู้อย่างงั้นใช่ไหม??   ไม่ก็ผู้ผลิตเกมลำเอียง   &nbsp;  &nbsp;  ปัญหาคือ เรื่องนี้เป็นเรื่องใหญ่ในพระราชวัง 2 พี่น้องนั่นต้องกลับวังฉุกเฉินตั้งแต่ตอนฟ้าสาง  ส่วนเธอ เตรียมตัวไว้แล้ว ท่านพ่อเธอน่าจะเข้าเมืองหลวงภายใน 3 วันนี้   วีราเนสและแวนต้องกลับคฤหาสถ์ประจำตระกูลในเมืองหลวงโดยด่วน ดยุคและดัชเชสแห่งทริฟเวอร์ต่างอยู่ที่เมืองหลวงอยู่แล้ว  เรื่องที่เกิดขึ้นเป็นที่ซุบซิบกันไปทั่ว ข่าวกลายเป็นว่า วีราเนสกับซีริลสนิทสนมกัน ทำให้น้องชายหึงหวง เกิดเรื่องทะเลาะวิวาท ส่วนเรนิสเองก็กลายเป็นคนที่ไปร่วมอาละวาดด้วย ไปกันใหญ่ละ ส่วนเหตุการณ์ในห้องอย่างไร ไม่มีใครกล่าวถึง  กระดานข่าวกลับไม่เล่นเรื่องนี้เลย...น่าแปลกจริงๆ ทั้งที่ปกติเรื่องชู้สาวในโรงเรียน เจ้านั่นชื่นชอบมากเป็นพิเศษ  &nbsp;  &nbsp;  อยากลือว่าอะไรก็ลือไป ไม่เป็นไร ถ้าเหตุผลนี้ทำให้เธอถอนหมั้นแบบสวยๆแล้วก็หนีออกจากรูทหายนะหมายเลข 1 ได้ เธอไม่ถือสาหรอกนะ  รูทหายนะที่แบกมาตั้ง 8 ปี จะถูกปลดออกไปซักที  แต่จะว่าไปเธอก็สงสารซีริลเหมือนกัน ตอนนี้เจ้าชายหมายเลข 1 ตกอยู่ในภาวะลำบาก ไม่รู้เหตุการณ์นี้เขาจะหาทางออกยังไง งานนี้เขาน่าจะเสียทั้งชื่อเสียง และอาจจะเสียผู้สนับสนุนจำนวนหนึ่งด้วย  หรือว่าเขาต้องลงเอยกับวีราเนสจริงๆ  เจนนี่หันมาถามเธอ “เรนิส เธอเสียใจไหม”  เสียใจไหม ไม่เลย เธอรู้สึกสงสารเขามากกว่า ที่ผ่านมาเขายังไม่เคยทำร้ายเธอ ถึงแม้อนาคตไม่แน่นอน แต่ที่ผ่านมาซีริลก็นับว่าดีกับเธอไม่น้อย  แต่เธอยังมีความเห็นแก่ตัวมากกว่า ยังไงเธอก็อยากให้มีการถอนหมั้น  เรนิสจ้องมองเจนนี่ “เธอมีอะไรอยากบอกฉันไหม” เหมือนเจนนี่มีเรื่องปิดบัง  เจนนี่นิ่งเงียบไป ก่อนจะพูดว่า “ในเมื่อเธอไม่อยากแต่งงาน นี่เป็นโอกาสดีไม่ใช่หรือไง”  เอาเถอะ ด้วยความสามารถระดับซีริล การกำจัดวีราเนสออกไปจากชีวิตไม่ใช่เรื่องยากเลย ขอเธอเอาตัวเธอรอดจากเขาให้ได้ก่อนละกัน   ไม่รู้ใครจะน่าสงสารกว่าระหว่างซีริลกับวีราเนส  ที่เรื่องนี้เป็นเรื่องใหญ่ขึ้นมาไม่ใช่เพราะว่านายปีศาจอยากกำจัดพันธะหมั้นหมายของเขาหรอกหรือไง นายปีศาจจะว่าไปก็ร้ายกาจไม่แพ้พี่ชายนั่นแหละ  &nbsp;  &nbsp;  อีก 2 วันถัดมา รถม้าของตระกูลมารับเธอ ขณะเธอเดินเข้าไปในห้องรับแขกได้ยินเสียงท่านพ่อและท่านแม่ดังออกมา เธอหยุดรอที่หน้าห้อง  “เรื่องนี้ควรจะจบด้วยการยกเลิกการหมั้นหมาย จะยังไงเรนิสไม่ได้ดูมีทีท่าว่าอยากจะแต่งงานอยู่แล้ว” เสียงท่านแม่ดังออกมา “ก็ให้เจ้าชายซีริลหมั้นกับท่านหญิงวีราเนสแทน ส่วนเรนิส ก็หมั้นกับเธมม์แทน ยังไงก็ดีกว่าแต่งงานกับเจ้าชายที่มีข่าวกับผู้หญิงเต็มไปหมด”  เดี๋ยวนะ แต่งงานกับเธมม์ นี่เธอหนีเสือมาเจอหมูรึเปล่า  “ถ้าง่ายแบบนั้นก็ดีสิ พระราชินีทรงเชิญท่านดยุคแห่งบาร์ตันมาแล้วด้วย เรื่องดูจะวุ่นวายกว่าที่คิด” เสียงท่านพ่อตอบกลับ “อยู่ดีๆ2 วันมานี้ก็มีข่าวโจรสลัดในทะเลใต้จะบุกแคว้นเทรลิส”  โจรสลัด เกี่ยวอะไรด้วย เกมนี้ไม่ใช่ Pirates of the Carribean  ท่านแม่หันมาทางเธอ ทั้งคู่เงียบลงไป  เรื่องนี้จะไม่จบง่ายๆงั้นหรือ  &nbsp;  ในห้องท้องพระโรง อยู่ท่ามกลางความเงียบ ในนั้นมีคนอยู่ไม่มาก ห้องโถงใหญ่หรูหราลูกแก้วเวทย์หลายร้อยลูกคอยให้ความสว่างและทำให้ห้องดูงดงามแต่ขณะเดียวกันวันนี้กลับดูโล่งและเงียบเหงากว่าปกติ  เรื่องอื้อฉาวที่เกิดขึ้นจะปล่อยให้มีคนมากมายมารับรู้ได้อย่างไร  พระราชานั่งอยู่บนบัลลังก์ ด้านข้างเป็นพระราชินี ด้านข้างเป็นเจ้าชายทั้งคู่นั่งกันคนละฝั่ง  เจ้าชายซีริลในวันนี้ดูเหมือนกลับสู่สภาวะปกติของเขา เขามีรอยยิ้มนิดๆบนใบหน้า แม้มันจะไปไม่ถึงแววตาก็ตาม  ส่วนซิลบาสเตียนสีหน้ายังเย็นชาเช่นเคย นายปีศาจเหมือนลอยตัวอยู่เหนือปัญหา ราวกับว่าเรื่องนี้ไม่ใช่เรื่องของเขา  ฝั่งซ้ายของพระราชินี มีคนนั่งอยู่ไม่น้อย มีดยุคและดัชเชสแห่งทริฟเวอร์ ท่านพ่อและท่านแม่ของวีราเนส ท่านชายแวน และถัดไปก็วีราเนสเจ้าของเรื่องวันนี้  ท่านพ่อของวีราเนสดูสงบนิ่งแต่สีหน้าไม่ดีนัก ส่วนท่านแม่ของวีราเนสเปลือกตาบวม น่าจะผ่านการร้องไห้มาไม่น้อย วีราเนสก็เช่นกันสีหน้าไม่ได้ดูดีเลย ดวงตาแดงก่ำเหมือนผ่านการร้องไห้มามาก ขอบตาคล้ำ   ถัดไปอีก เป็นที่นั่งเดี่ยวๆ ของดยุคแห่งบาร์ตัน ท่านพ่อของพระราชินี อายุท่านดยุคน่าจะ 60 กว่าแล้วแต่ยังดีแข็งแรงมาก ดวงตายังคงมีประกายสุกใสไร้ความฝ้าฟางอย่างกับอายุน้อยกว่าอายุจริงสัก 10 ปี  ท่านพ่อและเรนิสถวายความเคารพพระราชาและราชินีก่อนที่พระราชาจะรับสั่งให้เธอและท่านพ่อนั่งลงตรงที่นั่งด้านขวา  พระราชาทรงมีสีพระพักตร์ราบเรียบ รับสั่งของพระองค์เข้มและทรงอำนาจ “เหตุการณ์ที่เกิดขึ้นหน้าห้องของท่านหญิงวีราเนส ซีริลบอกว่าเป็นความเข้าใจผิด”  เข้าใจผิด ทำไมเป็นแบบนี้ นี่จะลำเอียงเข้าข้างลูกรักมากเกินไปรึเปล่า  พระราชินีทรงรับสั่งขึ้นมาเช่นกัน “แต่การที่ท่านหญิงวีราเนาอยู่ในที่รโหฐานกับซีริล 2 คน ในช่วงกลางคืน เรื่องนี้ทำให้หม่อมฉันไม่สบายใจ” ทรงหยุดครู่หนึ่งก่อนจะมีรับสั่งต่อ “ถ้าทั้งคู่มีใจต่อกัน ในฐานะบิดามารดา หม่อมฉันคิดว่าเราควรสนับสนุนพวกเขา”  สีหน้าของวีราเนสดีขึ้นมาก ดวงตาของเธอเป็นประกาย เช่นเดียวกับสีหน้าของดัชเชสท่านแม่ของเธอ  พระราชาทรงมีสีพระพักตร์เข้มขึ้นมาก่อนที่จะรับสั่งต่อว่า “เรื่องนี้เราให้คนตรวจสอบแล้ว ในถ้วยชาของซีริลมียานอนหลับอย่างแรง ไม่แปลกที่เขาจะหลับไปในห้องของวีราเนส เรื่องนี้มีหลักฐานเป็นถ้วยชา ผู้เยียวยาหลายคนตรวจสอบแล้ว”  ยานอนหลับ...มิน่าล่ะ ซีริลถึงอยู่ในห้องของวีราเนสจนเช้ามืด  มิน่าล่ะ ซีริลถึงได้ดูไม่เดือดร้อนมากนัก เขามีหลักฐานเอาตัวรอดจากเหตุการณ์นี้แล้ว  หลักฐานมันก็สร้างได้รึเปล่า โมเมรึเปล่า  &nbsp;  &nbsp;  แต่ดูจากการที่วีราเนสไม่โต้แย้ง น่าจะเป็นเรื่องจริง  อย่าบอกนะว่าเรื่องทั้งหมดเป็นแผนของวีราเนส ไม่น่าเชื่อ ถึงวีราเนสจะร้ายกาจยังไง ก็แค่ส่งสมุนไปรังแกคน แผนแบบนี้ไม่น่าคิดเองได้  แต่จะว่าเป็นการร่วมมือกับนายปีศาจก็เป็นไปไม่ได้อีก ด้วยนิสัยของนายปีศาจไม่วางแผนอะไรซับซ้อนมากมาย เขาไม่ชอบอะไรยุ่งยาก แค่มาจับกิ๊กได้และเล่นงานพี่ชายก็เป็นเรื่องเหลือเชื่อพอแล้ว  วีราเนสหน้าซีดลง น้ำตาเอ่อท้นมาที่ดวงตาอีกครั้ง ไม่มีคำพูดใดออกจากปากของเธอแสดงว่าเรื่องนี้เป็นเรื่องจริง  “หม่อมฉันก็ยังเห็นว่าท่านหญิงวีราเนสมีใจให้ซีริล เรื่องพันธะหมั้นหมายระหว่างซิลบาสเตียนและวีราเนสเห็นจะต้องยกเลิกไป” พระราชินีรับสั่งก่อนหันไปมองท่านดยุคท่านพ่อของวีราเนส  ไม่เกี่ยวว่ามีใจให้ใคร แต่ชื่อเสียงของวีราเนสเสื่อมเสียอย่างที่สุดแล้ว ยังไงการหมั้นหมายระหว่างทั้งคู่ก็ต้องเลิกรา  ท่านดยุคตอบรับว่าเห็นด้วยเบาๆ ถึงขนาดนี้แล้วยังมีใครกล้าดันทุรังให้หมั้นกันต่ออีกล่ะ  &nbsp;  เรนิสหันไปมองท่านพ่อของเธออย่างคาดหวัง เรื่องราวในวันนี้จะยกเลิกการหมั้นหมายของเธอกับซีริลได้ไหม ท่านพ่อพยักหน้าให้เธอ   “ฝ่าพระบาท” ท่านพ่อของเธอเอ่ยขึ้นบ้าง “หากเจ้าชายซีริลทรงมีพระทัยให้ท่านหญิงวีราเนส ทางตระกูลเทรลิสก็ยินดีจะเปิดทาง”  ท่านพ่อของเธอยอดเยี่ยม...  ซิลบาสเตียนหันมาสบตาเธอวูบหนึ่ง มีรอยยิ้มน้อยๆที่มุมปากเขา รอยยิ้มของโมนาลิซ่านั่นแหละ เขาน่าจะอารมณ์ดี ยังไงเขาก็ไม่เคยอยากหมั้นกับวีราเนสอยู่แล้ว  แต่สมดุลอำนาจจะเสียไหม แรงสนับสนุนของเขาจะลดลงหรือเปล่า นายปีศาจดูไม่เดือดร้อนอะไรเลย ชิลล์ๆ  “หม่อมฉันไม่ได้คิดอะไรในทางชู้สาวกับท่านหญิงวีราเนส” ซีริลตอบเบาๆ “ไม่ต้องการยกเลิกพันธะหมั้นหมายด้วย”  อ้าว เฮ้ย ทำไมเป็นอย่างนั้น ตามนิยาย พระเอกจะต้องเป็นสุภาพบุรุษรับปากแต่งงานถ้าพลาดท่าถูกจับไม่ใช่หรือไง  หรือโลกเวทย์มนตร์แห่งนี้ไม่ต้องทำตามพล็อตนิยายทั่วไป  วีราเนสหน้าซีดลงกว่าเดิม น้ำตาเธอหยดไหลลงมาเป็นทาง เรนิสเริ่มสงสารวีราเนสบ้างแล้ว   แวนหันมาปลอบน้องสาวก่อนที่จะกุมมือของวีราเนสไว้ วีราเนสยังคงร้องไห้ไม่หยุด  เรนิสมองไปที่ท่านพ่อ ส่งกระแสจิตไปเต็มที่ ท่านพ่อกดดันต่อได้ไหม...  ท่านพ่อเธอดูสีหน้าไม่ดีนัก เขายังคงพูดต่อ “แต่กรณีแบบนี้ ท่านหญิงวีราเนสอาจจะชื่อเสียงเสื่อมเสียได้ ยังไงก็ควรมีผู้รับผิดชอบ”  ท่านพ่อเธอกล้ามาก ที่กล้าเรียกร้องให้ซีริลรับผิดชอบ ท่านพ่อน่ารักที่สุด  พระราชินีทรงแย้มพระโอษฐ์ “ท่านดยุคพูดมามีเหตุผล”  &nbsp;  &nbsp;  พระราชาทรงยกพระหัตถ์ออกมาห้ามไว้ “ซีริลกับวีราเนสไม่ได้มีความสัมพันธ์กัน หรือหากมี ถ้าต้องรับผิดชอบกันทุกอย่าง อย่างงี้เราไม่ต้องรับผิดชอบคนนู้นคนนี้ตลอดเวลาเลยหรือไง”  โห เอาอย่างงี้เลยหรือ พระราชาท่านดูจะนิสัยเสียไปหน่อยไหม แปลว่าท่านทำอะไรไม่รับผิดชอบก็ได้ คนนู้นคนนี้ นี่คนโปรดมีกี่คนเพคะ  แล้ว...ลูกท่านจะทำมั่งก็ได้งั้นเหรอ??  ท่านกล้าพูดต่อหน้าคนมากมายว่าท่าน เอ่อ ทำอะไรไปไม่ต้องรับผิดชอบก็ได้  หน้าด้านเกินไปสักหน่อยนะเพคะ ฝ่าพระบาท...  &nbsp;  &nbsp;  พระราชินีทรงดูนิ่งไปครู่หนึ่งก่อนจะรับสั่งออกมา “ฝ่าพระบาทก็ไม่จำเป็นต้องรับผิดชอบจริงๆ”  นี่คือคำประชดประชันใช่ไหม  “เราก็ว่าอย่างนั้นแหละ” พระราชาทรงรับสั่งตอบอย่างไม่แยแส  โห สุดยอด เหนือคำบรรยาย เทียบกับพ่อเขาแล้ว ซีริลที่ดูนิสัยดีขึ้นมาทันตาเลย  &nbsp;  “ถ้าอย่างนั้นก็เอาตามนี้ละกัน ยกเลิกพันธะหมั้นหมายระหว่างซิลบาสเตียนและวีราเนส ส่วนซีริลหากยืนยันว่าไม่ต้องการสานสัมพันธ์ต่อกับวีราเนสก็ถือว่าเป็นอันจบ” พระสุรเสียงของพระราชาก้องในท้องพระโรง  อะไรกัน ไม่ยุติธรรมที่สุด ทำอย่างงี้ได้ยังไง  เรนิสหันไปมองท่านพ่อของเธอที่สีหน้าไม่ดีนัก   “ฝ่าพระบาท” ท่านพ่อเธอแย้งขึ้นมา  “ได้ข่าวว่าทะลทางด้านใต้ของแคว้นเทรลิสมีโจรสลัด” พระราชาทรงรับสั่งเนิบๆ “เราคิดว่าจะส่งกองกำลังส่วนหนึ่งไปช่วยกองทัพเรือ”  เหลวไหลไร้สาระที่สุด ใครๆก็รู้ว่าเมืองหลวงไม่มีกองทัพเรือ มีแต่ทหารม้า ที่บอกว่าส่งกองกำลังไปช่วยหมายถึงการแทรกแทรงทางการทหารชัดๆ หากถูกแทรกแทรงด้านการทหาร แคว้นเทรลิสซึ่งมีกองกำลังน้อยอยู่แล้วย่อมถูกควบคุมได้ง่าย  แถมโจรสลัดบ้าบออะไรนั่นไม่มีอยู่จริง ชัดเจนว่าเป็นการปล่อยข่าวเพื่อหวังผล   “ฝ่าพระบาท เรื่องนี้ทางเราไม่มีปัญหาแต่อย่างใด” ท่านพ่อเธอตอบกลับด้วยสีหน้าแย่ลงกว่าเดิม  “ไม่มีปัญหาก็ดีแล้ว”  คำว่าไม่มีปัญหาหมายถึงทั้งเรื่องโจรสลัดและเรื่องถอนหมั้นนั่นแหละ ถ้าดันทุรังต่อไป ถอนหมั้นไม่ได้ แถมกองทัพของแคว้นอาจถูกแทรกแทรง  ท่านพ่อมองเธอด้วยสายตารู้สึกผิด   เรนิสส่งยิ้มให้ไม่เป็นไร งานนี้ไม่สำเร็จ เธอค่อยคิดแผนอื่นๆทีหลังก็ได้  พระราชาร้ายกาจอย่างที่สุด เธอจ้างแอริลเอาระเบิดถล่มพระราชวังได้ไหมเนี่ย จะมีความผิดฐานเป็นกบฏรึเปล่า  &nbsp;  นายปีศาจแย้งขึ้นมาบ้าง “ฝ่าพระบาท เรื่องนี้..” อย่าบอกนะว่าเขาจะช่วยเธอ นายปีศาจวันนี้น่ารักอย่างยิ่ง  “เรื่องนี้เป็นเรื่องของซีริลกับตระกูลเทรลิสไม่เกี่ยวกับลูก” พระราชาทรงตัดบททันที  พระราชินีทรงรับสั่งกับนายปีศาจ “เรื่องของพี่ชายไม่เกี่ยวกับลูก ทำอะไรให้รักษาน้ำใจกันไว้บ้าง”   ซิลบาสเตียนมองไปที่พระราชินี และหันไปสบตาซีริลที่จ้องมองเขาเช่นกัน ก่อนจะเงียบไป  &nbsp;  “เพื่อเป็นการปลอบใจท่านหญิงเรนิส มานี่สิ” พระราชินีทรงรับสั่งเรียกเธอเข้ามาใกล้  เรนิสเดินไปคุกเข่าหน้าเบื้องพระพักตร์ พระราชินีทรงถอดพระธำมรงค์วงหนึ่งพระราชทานให้เธอ  “แหวนวงนี้มีพลอยสีน้ำเงินเพิ่มพลังเวทย์ธาตุน้ำได้ ฉันให้เธอเป็นการปลอบใจ ถึงแม้อาจจะไม่มีประโยชน์กับเธอในวันนี้ แต่ในอนาคตอาจจะมี หรือเธออาจจะเก็บไว้ให้ทายาทของเธอก็ได้”  ทายาท...นี่เธอยังไม่คิดจะแต่งงานเลยนะ ทายาทอะไรกัน  เธออยากให้เขาถอนหมั้น เธอจะได้หลุดๆไปจากรูทหายนะซะที   แต่ให้มาก็ดี ดูเป็นของมีค่าไม่น้อย  “ขอบพระทัยเพคะ” เธอค่อยๆลุกเดินออกมา  ซีริลสีหน้าดีขึ้นมาก เขาส่งยิ้มให้เธอ แต่ตอนนี้เธอไม่มีอารมณ์รักษามารยาทยิ้มกลับให้เขาหรอกนะ เธอหงุดหงิด  ซิลบาสเตียนเม้มปาก สีหน้าเขาไม่แสดงอารมณ์เช่นเคย แต่ท่าทีอย่างนี้จากที่เธอสัมผัส นายปีศาจหงุดหงิดเสียแล้ว  วีราเนสมองเธอด้วยสายตาเคียดแค้น มันใช่ความผิดเธอที่ไหน เจ้าหล่อนก่อเรื่องเองโทษใครได้ล่ะ  &nbsp;  ละครฉากนี้ยังไม่จบ การเมืองเป็นเรื่องยุ่งยาก ต้องมีการสมดุลอำนาจเสมอ  เมื่อวีราเนสก่อเรื่อง ตระกูลทริฟเวอร์ได้ลบหลู่เจ้าชายซิลบาสเตียนแล้วก็ถือเป็นการหมิ่นพระเกียรติพระราชินี พ่วงไปถึงตระกูลบาร์ตันด้วย เรื่องนี้จะจบเฉยๆไม่ได้อยู่แล้ว  หากตระกูลทริฟเวอร์ไม่แก้เกม แคว้นของพวกเขาจะโดดเดี่ยว อำนาจการต่อรองเรื่องต่างๆจะตกลงทันที ไม่ว่าจะเรื่องภาษี เรื่องถูกแทรกแทรงจากเมืองหลวง รวมไปถึงสัมปทาน ตระกูลอื่นอาจจะเห็นแก่ตระกูลบาร์ตันไม่ช่วยเหลือในการต่อรอง  เรนิสถอนหายใจ การจับกลุ่มของตระกูลผู้ครองแคว้นก็เพื่ออำนาจต่อรองทั้งนั้น   เธอพึ่งเข้าใจได้ไม่นาน การแต่งงานระหว่างตระกูลไม่ใช่เพราะความเหมาะสม ไม่ใช่เพราะฐานะชนชั้นสูงที่มี ไม่ใช่เลือกใครก็ได้ แต่เป็นการแต่งงานเพื่อผลประโยชน์และฐานอำนาจการต่อรองล้วนๆ  ท่านดยุคแห่งทริฟเวอร์สมเป็นเสือด้านการเมืองที่ไม่ธรรมดา เมื่อพลาด ต้องแก้เกม เขาทูลขอพระราชานุญาตหมั้นหมาย  ผู้โชคร้ายที่ตกเป็นเหยื่อเกมการเมืองไม่ใช่ใครอื่น คนใกล้ตัว  &nbsp;  &nbsp;  &nbsp;  ท่านชายแวน กับ เลดี้เบลล่า บาร์ตัน  &nbsp;  &nbsp;  ท่านดยุคแห่งบาร์ตันตกปากรับคำทันที เหมือนเรื่องนี้มีการวางแผนมาก่อนหน้าแล้ว อาจจะมีการตกลงผลประโยชน์ล่วงหน้ามาแล้วด้วย  แวนนิ่งเงียบผิดปกติ สีหน้าแวนดูเฉยชา เขาไม่ปฏิเสธ เหมือนกับว่าเขารู้ล่วงหน้าแล้วว่าต้องมีละครฉากนี้และยอมรับมันแต่โดยดี   ที่จริงมันก็เป็นเรื่องปกติในหมู่ชนชั้นสูงอย่างที่ท่านพ่อเคยบอกเธอ  ไม่ใช่ทุกคนจะโชคดีอย่างท่านพ่อท่านแม่ของเธอ  ดูอย่างพระราชากับพระราชินีสิ ยังไม่ได้รับโชคนั้นเลย  เรนิสถอนหายใจยาว เบลล่าจะทำใจได้ไหม...แวนไม่ใช่คนที่น่าจะเป็นสามีที่ดีได้เลย...  เธอไม่รู้จะช่วยอย่างไร ในเมื่อเธอยังเอาตัวไม่รอดเลย  เกมยังไม่ถึงฉากจบ ใครจะรู้ว่าอะไรจะเกิดต่อไป  &nbsp;  &nbsp;  Writer’s note : ไรท์ขออยู่ในหลุมหลบภัยก่อนสักระยะนึงจะกว่าเหตุการณ์จะสงบ ไม่ได้กลัวลูกหลงของสองพี่น้องนั่น แต่กลัวโดนรีดถล่ม...ดูจากคอมเม้นท์บทที่แล้ว ออกไปคงไม่รอด รีดสายจอมมารแต่ละคนดูหวังไว้มาก...  ปิดฝาหลุมหลบภัย ตุนเสบียง และน้ำดื่ม รอเรื่องซาแล้วค่อยออกมา  อ้อ ไรท์สงสัยอย่างนึง มีคนเม้นท์ว่าซีริลหยิบถุง... คือถุงกาวใช่ไหมคะ....ปิ้ว....  

 </div> 
