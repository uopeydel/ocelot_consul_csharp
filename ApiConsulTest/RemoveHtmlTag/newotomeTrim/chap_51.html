 <div style="word-wrap: normal;width:90%;">
			
				
    &nbsp;  เซลด้าเดินอยู่ตามทางเดินในคฤหาสถ์ ตอนนี้เธออายุ 7 ปี แล้ว อีกไม่นานก็จะใกล้ได้เวลาที่ต้องวัดพลังเวทย์  เด็กหญิงมีใบหน้าน่ารัก เส้นผมสีดำ ดวงตาสีม่วง ใครๆก็ว่าเธอสวยน่ารัก มีท่านพ่อคนเดียวบอกว่าเธอขี้เหร่ ไม่ใช่สิ พี่ๆของเธอก็เรียกเธอว่า ลูกเป็ดขี้เหร่ หรือเรียกย่อๆว่ายายลูกเป็ด ไม่ก็ยายขี้เหร่ แต่ส่วนใหญ่จะเรียกว่ายายลูกเป็ดเสียมากกว่า  &nbsp;  ท่านแม่บอกว่า “ในนิทาน ลูกเป็ดขี้เหร่ สักวันจะกลายเป็นหงส์”  เธอลงทุนไปลองสังเกตลูกเป็ดในที่เดินอยู่ตามสระน้ำหลายตัว ตื่นแต่เช้าไปดูมา 2-3 เดือน ลูกเป็ดทุกตัวโตมาเป็นเป็ด ไม่เคยมีตัวไหนกลายเป็นหงส์ได้เสียที  หรือว่าต้องเอายาอะไรให้ลูกเป็ดกิน เผื่อว่าสักวันมันจะกลายร่างเป็นหงส์เสียที  แล้วอย่างนี้ เมื่อไหร่ พี่ๆจะเลิกเรียกเธอว่ายายลูกเป็ดเสียที  &nbsp;  ที่จริงแล้วเธอชื่อ เซลด้า ไม่ได้ชื่อยายลูกเป็ดเสียหน่อย ท่านแม่บอกเธอว่า ชื่อเธอเป็นชื่อในตำนาน...  เจ้าหญิงหรือไม่ก็ผู้กล้าในตำนานของผู้ผลิตเกมนี่แหละ คุ้นๆว่าเจ้าหญิงนี่จะถูกปีศาจจับไปและมีผู้กล้ามาช่วย  ตำนานที่ไหนก็ไม่รู้ ไม่มีในหนังสือตำนานใดๆ   &nbsp;  ท่านแม่บอกเธอว่า ชื่อนี้ดีมาก ไม่ว่าจะผ่านไปกี่ปีก็ตาม ไม่มีตกยุคเด็ดขาด  ผู้ผลิตเกมนี่คือสิ่งใดก็ไม่รู้ แต่ท่านแม่บอกว่า ผู้ผลิตเกมเป็นดั่งพระเจ้า สามารถกำหนดสัตว์เวทย์ก็ได้ สามารถกำหนดว่าใครตายเร็วตายช้าก็ได้  สามารถสร้างโลกได้ กำหนดว่าใครจะมีพลังเวทย์แบบไหน  ทุกๆคนจะถูกกำหนดชีวิตโดยผู้ผลิตเกม ยกเว้นมีการทะลุมิติเกิดขึ้น นั่นจะทำให้ทุกอย่างรวน  ต้องทำอย่างไรให้มีการทะลุมิติ การทะลุมิติจะทำให้ลูกเป็ดกลายเป็นหงส์ได้ไหม  &nbsp;  ชื่อของพี่ชายและพี่สาว มีความหมายเหมือนกัน แปลว่าดวงอาทิตย์  โซล และโซลิสเซ่  เธอไม่เข้าใจว่าทำไมชื่อเธอถึงไม่มีความหมายว่า ดวงจันทร์หรือดวงดาว แต่กลายเป็นชื่อเจ้าหญิงของผู้ผลิตเกม  &nbsp;  ท่านพ่อมารู้ภายหลังตอนเธออายุ 5 ปีว่า ชื่อของเธอ เป็นชื่อเจ้าหญิงไม่ก็ผู้กล้าในตำนานของผู้ผลิตเกม   เธอจำวันนั้นได้ สีหน้าท่านพ่อย่ำแย่มาก ท่านพ่อยื่นคำขาดให้ท่านแม่เปลี่ยนชื่อเป็นชื่ออื่น แต่ท่านแม่ยืนยันว่าไม่เปลี่ยน ชื่อเธอดีอยู่แล้ว  “ชื่ออื่นมีตั้งมากมาย ทำไมต้องเอาชื่อเจ้าหญิงอะไรนี่มาตั้งเป็นชื่อลูกด้วย”  “ตอนฉันตั้งชื่อลูกว่า เซลด้า ไม่เห็นนายว่าอะไร ลูกใช้ชื่อนี้มาตั้งหลายปีแล้ว ทำไมนายถึงจะให้เปลี่ยน เด็กจะสับสนหมด” &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; “เธอไม่เคยบอกฉันนี่ ว่าชื่อลูกเอามาจากชื่อเจ้าหญิงของผู้ผลิตเกม แล้วเจ้าหญิงอะไรนี่อยู่ในหอคอยไม่ยอมกลับบ้านหรือเปล่า แล้วต้องมีผู้กล้าไปช่วยอีกใช่ไหม แล้วในนิทานหรือตำนานของผู้ผลิตเกมนั่น มีปีศาจเป็นผู้ร้ายอีกไหม”  ท่านแม่ครุ่นคิดอยู่ไม่นานแล้วตอบเสียงอ้อมแอ้มว่า “เกมนั้นฉันเล่นนานแล้วนะ ถ้าจำไม่ผิด อาจจะเป็นชื่อผู้กล้าก็ได้ ความจำฉันไม่ค่อยดีเท่าไหร่”  “ไม่ดีทั้งนั้นแหละ ไม่ว่าจะเป็นพวกเจ้าหญิงกลับบ้านไม่ถูก หรือเป็นพวกผู้กล้า ฉันไม่ชอบทั้งนั้นแหละ”  “อืม งั้นอาจจะเป็นชื่อเจ้าหญิงที่กลับบ้านถูกก็ได้ ไม่ใช่ว่าหญิงงามทุกคนจะจำทางกลับบ้านไม่ได้เหมือนกันหมดสักหน่อย”  “อ้อ” ท่านพ่อเลิกคิ้วขึ้น รอฟังว่าท่านแม่จะพูดอะไรต่อไป  “นายจะคิดอะไรมาก มันก็แค่ชื่อๆนึงเท่านั้น แถมในเกมไม่มีผู้กล้า ไม่มีปีศาจสักตัวนึง” ท่านแม่พูด แต่เซลด้าแอบเห็นนิ้วชี้กับนิ้วกลางของท่านแม่ที่ไขว้กันซ่อนอยู่ด้านหลัง  ท่านแม่ยิ้มหวานให้ท่านพ่อ ยื่นมือไปเกาะแขนพร้อมกับเอียงศีรษะไปซบไหล่ท่านพ่อพร้อมกับคำพูดออดอ้อน   “นายจะไปคิดอะไรมากมาย เรียกมาตั้งหลายปีแล้ว จริงไหม”  สุดท้ายไม่ต้องสงสัยว่าใครเป็นผู้ชนะ สรุปคือเธอไม่ต้องเปลี่ยนชื่อนั่นแหละ  &nbsp;  จากการเรียนวิชาพื้นฐาน สิ่งมีชีวิตทุกชนิด ล้วนมีลำดับขั้นของความยิ่งใหญ่  เธอจัดลำดับในครอบครัวแล้ว  ท่านแม่เป็นสิ่งมีชีวิตที่มีลำดับสูงสุด พลังเท่ากับ สิงโตเวทย์ภูเขา  ท่านพ่อเป็นสิ่งมีชีวิตลำดับรองลงมา เป็นอะไรที่ด้อยกว่าสิงโตเวทย์ภูเขาสักหน่อย  พี่ชายกับพี่สาวเธอเป็นหงส์ ส่วนเธอเป็นลูกเป็ดที่รอกลายร่างเป็นหงส์อีกทีเพื่อจะได้เข้าพวก  &nbsp;  &nbsp;  &nbsp;  สำหรับเรื่องความขี้เหร่ของเธอ ท่านแม่ถอนหายใจกับเรื่องนี้แล้วบอกเธอว่า มาตรฐานของท่านพ่อออกจะสูงเกินกว่าคนทั่วไปบ้าง   พี่ชายกับพี่สาวของเธอเป็นฝาแฝดกัน อายุมากกว่าเธอ 2 ปีเศษ ทั้งคู่มีเส้นผมสีเงินและดวงตาสีฟ้า หน้าตาเหมือนกันจนปลอมตัวเป็นอีกฝ่ายหนึ่งได้ หน้าตาดูดีไหมงั้นหรืออย่าให้พูดเลย เอาว่า ดูดีกว่าเธอมาก ท่านพ่อยอมรับว่าพี่ๆของเธอหน้าตาดี อย่างน้อยก็เกินมาตรฐานของท่านพ่อล่ะ   บางทีเธอก็น้อยใจเหมือนกัน นั่นต้องเป็นเพราะพี่ๆทั้งสองคนเอาความหน้าตาดีไปหมดจนไม่เหลือมาให้เธอ  พี่ชายเธอบอกว่า คนที่เกิดก่อน ย่อมได้เลือกก่อน เธอเกิดทีหลัง ความหน้าตาดีพี่ๆเอาไปหมดแล้ว เลยไม่เหลืออะไรให้เธอ  &nbsp;  &nbsp;  ท่านพ่อของเธอกลับมาจากเมืองหลวงเมื่อวาน  2 ปีก่อน ในสภาขุนนางมีขุนนางคนหนึ่งเสนอกฏประหลาดออกมาข้อหนึ่ง  “ห้ามดยุคผู้ครองแคว้นกับดัชเชสเข้าเมืองหลวงพร้อมกัน”  เหตุผลคือ ต้องการให้มีคนดูแลแคว้นตลอดเวลา เข้าเมืองหลวงพร้อมกันไม่ได้ หากเกิดความไม่สงบในแคว้นจะไม่มีคนรักษาความเรียบร้อย  สภาขุนนางไม่รู้คิดอย่างไร ต่างเห็นด้วยกับข้อเสนอนี้อย่างเป็นเอกฉันท์ โดยไม่ฟังคำคัดค้านจากบรรดาผู้ครองแคว้นที่มองว่ากฏข้อนี้ไม่สมเหตุสมผลเลย  &nbsp;  พระราชาทรงมีพระดำริอยู่ครู่ใหญ่ และทรงพยักพระพักตร์ เห็นด้วยกับกฏข้อนี้ และรับสั่งว่าคนคิดมีหัวคิดดี   มีการประกาศใช้กฏนี้ในเวลาต่อมา  ขุนนางผู้นั้น โชคหล่นทับ เนื่องจากมีความคิดสร้างสรรค์เป็นเลิศ เขาได้เลื่อนตำแหน่งหลายขั้นและของรางวัลมากมาย  &nbsp;  ผู้คนต่างไม่เข้าใจ ปกติผู้ครองแคว้นพร้อมคู่สมรสก็เข้าเมืองหลวงพร้อมกันมาห้าร้อยกว่าปี ไม่เห็นจะต้องแยกกันเข้าเมืองหลวง  ในการพูดคุยวงใน ขุนนางสำคัญในสภาให้เหตุผลว่าการที่ดยุคกับดัชเชสผู้ครองแคว้นไม่เข้าเมืองหลวงพร้อมกัน ทำให้การบริหารงานเป็นไปอย่างสงบเรียบร้อยกว่า การประชุมสภาขุนนางจะเป็นไปอย่างราบรื่น  &nbsp;  นี่เป็นที่มาว่า ท่านพ่อหรือท่านแม่คนใดคนหนึ่งเท่านั้นจะเข้าเมืองหลวง   &nbsp;  ท่านป้าเบลล่าเคยโวยวายกับท่านแม่ของเธอครั้งนึงตอนแวะมาเยี่ยมเมื่อปีก่อน “เป็นเพราะพวกเธอทีเดียว ทำให้คนอื่นเดือดร้อนกันไปหมด”  ท่านแม่ของเธอโต้กลับไปว่า “ฉันคิดว่าเธอจะดีใจเสียอีก ที่ไม่ต้องเจอหน้าสามีตั้ง 4 เดือน ไหนเธอชอบบ่นว่าเหม็นหน้าเขาจะแย่อยู่แล้ว”  ท่านป้าเบลล่านิ่งไปครู่หนึ่ง “อันที่จริงก็มีส่วนดีเหมือนกัน ฉันจะได้มีเวลาพักผ่อนบ้าง”   แปลว่าถ้าสามีไม่อยู่เป็นเรื่องดี จะได้มีเวลาพักผ่อน...  &nbsp;  &nbsp;  เธอเดินมาที่ประตูห้องทำงาน พี่ชายและพี่สาวเกาะประตูเอาหูแนบแอบฟังอยู่  ดิอัส เลขาของท่านแม่มีสีหน้าเอือมระอา แต่ไม่รู้จะทำอย่างไร  เซลด้าตัดสินใจ อะไรที่พี่ๆทำ ขอเธอทำมั่ง เธอเบียดพี่ชายและพี่สาว เอาหูแนบไปกับประตูบ้าง  เสียงท่านพ่อท่านแม่กำลังโต้เถียงกัน  “นายปีศาจ นายทำอะไรอีกเนี่ย ทำไมเราต้องจ่ายภาษีเพิ่มอีกแล้ว”  “เธอจะโทษฉันได้ยังไง พี่ชายสองหน้านั่นพูดจาวกวนไม่รู้เรื่อง กว่าฉันจะรู้ตัวอีกที กลายเป็นว่าเขาต้องการเงินจากเราเพิ่ม”  “นายไปประชุมทีไร ต้องจ่ายเพิ่มทุกทีเลย เงินทองไม่ได้หาได้ง่ายๆนะ”  “เงินของตระกูลก็มีมากจนใช้ไม่ไหวอยู่แล้ว เธอจะงกอะไรมากมาย”  “เงินมีมากขึ้นอีกนิดไม่ใช่เรื่องเสียหายอะไรนี่นา”  อ้อ สรุปว่าท่านพ่อท่านแม่ทะเลาะกันเรื่องเงิน...เรื่องปกติ เกิดขึ้นได้บ่อยๆ  “คราวหน้าฉันไม่ให้นายไปแล้ว ไปทีไรก็เสียเงินเพิ่มทุกที”  “แต่ถ้าเธอไป ฝ่าพระบาทอะไรนั่นก็รั้งเธอไว้ไม่ปล่อยเธอกลับมาซะที แต่ถ้าฉันไป เขาแทบจะไล่ฉันออกจากเมืองหลวงทันทีที่ฉันเหยียบเท้าเข้าไป ให้ฉันไปนั่นแหละดีแล้ว จะได้ไม่ต้องอยู่นานๆ”  เสียงฝีเท้าเดินมาใกล้ประตูก่อนที่ประตูจะเปิดออก  ท่านพ่อและท่านแม่เปิดประตูออกมา   เซลด้าเสียหลักลงไปนั่งกับพื้น  “แอบฟังผู้ใหญ่คุยกัน ไม่รักษามารยาทชนชั้นสูงไว้บ้างเลย อย่างนี้ต้องถูกลงโทษ อาหารเย็นมื้อนี้ลูกไม่ได้ของหวาน” เสียงท่านแม่เธอแหลมออกมาจากห้อง  &nbsp;  อ้าว เซลด้ามองไปรอบๆ พี่ชายและพี่สาวของเธอหายไปแล้ว เหลือเธออยู่คนเดียว  ดิอัส เลขาของท่านแม่มองดูเธอด้วยสายตาเห็นใจ  เย็นนี้ อดของหวาน...  &nbsp;  ประตูปิดลงไปอีก ไหนๆต้องถูกงดของหวานแล้ว เธอขอฟังต่อก็แล้วกัน   “ไม่ได้ เด็กต้องมีระเบียบวินัย วันนี้แอบฟังผู้ใหญ่คุยกัน ไม่รู้ว่าวันข้างหน้าจะทำอะไรอีก” เสียงท่านแม่เธอดังขึ้นมา  เสียงท่านพ่อโต้แย้งกลับมา “เธอไม่เห็นจะต้องลงโทษลูกเลย แค่แอบฟังเราคุยกัน เรื่องเสื่อมๆกว่านี้เธอทำมาตั้งมากมาย ฉันไม่เห็นท่านพ่อท่านแม่เธอจะเคยลงโทษอะไรเธอเลย”  ท่านพ่อน่ารักที่สุด จะอย่างไรก็เข้าข้างเธอ  แล้วเรื่องเสื่อมๆที่ท่านแม่เคยทำนี่มีอะไรบ้าง  “ฉันไม่เคยทำเรื่องอะไรเสื่อมๆ”  “เธอเล่นพนัน”  “เปล่า ฉันไม่ได้เล่นพนัน นายกับเธมม์ต่างหากที่เป็นคนเล่นพนัน”  “แต่เธอเอาเงินที่ชนะพนันไป”  “ใช่ เงินเป็นของฉัน แต่คนเล่นพนันนั่นมันนายชัดๆ หรือไม่จริง”  “เธอเคยเอาไวน์เข้าไปดื่มในโรงเรียน”  “ฉันเปล่า คนเอาไวน์เข้าไปเป็นนายชัดๆ ฉันแค่ดื่มไวน์ที่นายเอาเข้าไปในโรงเรียนนิดหน่อย ถึงนายไม่ได้ดื่ม แต่อย่าลืมสิว่าคนที่ขนเข้าไปคือนาย”  “แต่เธอเป็นของบอกให้ฉันเอาเข้าไป”  “แต่นายไม่จำเป็นต้องทำตามที่ฉันบอกก็ได้นี่ ถ้านายคิดว่ามันไม่ดี ทำไมนายไม่ปฏิเสธล่ะ”  เล่นพนัน เอาไวน์เข้าไปในโรงเรียน   หรือว่า 2 อย่างนี้เป็นสิ่งที่สามารถทำได้โดยไม่ผิด ไม่น่าจะใช่ กฏหมายแคว้นระบุไว้ ห้ามดื่มไวน์ก่อนอายุ 18 ปี  เรื่องพวกนี้ทำแล้วไม่มีความผิด แต่แอบฟังผู้ใหญ่คุยกันถูกลงโทษ  เซลด้าเริ่มรู้สึกถึงความไม่ยุติธรรมบ้างแล้ว  &nbsp;  ระหว่างที่เซลด้ากำลังครุ่นคิดอยู่ในใจ เสียงของท่านแม่ดังขึ้นมา  “หากจับได้ว่ามีใครแอบฟังอีก คราวนี้จะถูกลงโทษให้งดของหวานทั้งเดือน”  &nbsp;  เซลด้าค่อยๆขยับตัวออกห่างจากประตู เธอเดินคอตกออกมา  เสียงสุดท้ายที่เธอได้ยินคือเสียงท่านแม่  “นายไม่รู้เลยหรือไง หลักการง่ายๆ การทำเรื่องเสื่อมๆ หากทำแล้วไม่ถูกจับได้ก็ไม่โดนลงโทษ หากทำแล้วถูกจับได้ เป็นธรรมดาที่ต้องถูกลงโทษ”  &nbsp;  ถึงท่านพ่อจะเข้าข้างเธอ แต่ตามลำดับสถานะแล้ว ท่านแม่มีสถานะสูงกว่า ดังนั้นเธอยังต้องถูกงดของหวานอยู่ดี  นั่นคือสิ่งที่อาจารย์เรียกว่า สัจธรรม ใช่ไหม เรื่องเสื่อมๆหากทำแล้วไม่โดนจับได้คือไม่ถูกลงโทษ หากถูกจับได้ ต้องโดนลงโทษ  ไม่ยุติธรรมเลย...  มิน่า พี่ชายกับพี่สาวเธอไม่เคยถูกลงโทษ เพราะไม่เคยถูกจับได้นี่เอง...  คราวหน้าเธอต้องลองศึกษาดู แอบฟังอย่างไรไม่ให้โดนจับได้  &nbsp;  บ้านของเธอกำลังจะมีแขกพิเศษ ท่านป้าเบลล่าส่งจดหมายมาว่าช่วงฤดูหนาวนี้จะมาอยู่ที่บ้านเธอสัก 1-2 สัปดาห์  ท่านแม่เธอเตรียมการเป็นพิเศษ ไม่ว่าจะเตรียมห้องพัก การรับรองแขก  ท่านแม่เธอแจ้งกลับไปว่า ยินดีต้อนรับท่านป้าเบลล่าทุกเมื่อ แต่สามีของท่านป้าเบลล่านั้น ไม่ต้อนรับ  &nbsp;  ก่อนกำหนดเวลามาถึง ท่านป้าเบลล่าแจ้งมาว่า ลูกชายของเธอจะมาด้วยถึง 3 คน ที่ไม่มามีแค่ลูกสาวคนเล็ก  ใช่แล้ว...ท่านป้าเบลล่ามีลูกชายถึง 3 คนด้วยกัน คนโต แก่กว่าพี่ชายและพี่สาวเธอ 2 ปี คนที่2 แก่กว่าพี่ชายและพี่สาวเธอ 2-3 เดือน ส่วนคนที่ 3 อายุมากกว่าเธอปีนึง ส่วนลูกสาวคนเล็ก อายุน้อยกว่าเธอปีนึง และทุกคนเป็นเด็กที่ท่านแม่เรียกว่า เด็กหัวแดงทั้งหมด  ท่านแม่บอกว่า ท่านป้าเบลล่าลูกดกเหมือนแม่หมู ท่านป้าเบียทริกซ์ตั้งใจจะรับลูกสาวคนเล็กของท่านป้าเบลล่าเป็นเจ้าหญิงอาณาจักรน้ำแข็ง แต่ติดปัญหาเพียงอย่างเดียว ตำแหน่งราชินีที่สืบทอดกันมา 500 กว่าปี ไม่เคยมีใครหัวแดง สภาที่ปรึกษาราชินียังรับเรื่องนี้ไม่ได้ ราชินีหัวแดง...  &nbsp;  ไม่รู้ว่าท่านพ่อคิดอย่างไรเกี่ยวกับแขกที่จะมา แต่ท่านพ่อยื่นคำขาดกับท่านแม่ว่า  “ให้โซลไปเล่นกับเด็กพวกนั้นได้ แต่โซลิสเซ่และเซลด้าให้อยู่ในห้อง ไม่ต้องให้เจอเด็กผู้ชายพวกนั้น เจอกันแค่ตอนกินอาหารเย็นวันละครั้งก็พอ”  ท่านแม่ครุ่นคิดอยู่ครู่นึง แล้วพยักหน้าอย่างเห็นด้วย “นายรอบคอบดี ไม่รู้ว่าเด็กพวกนั้นนิสัยเหมือนท่านพ่อพวกเขาหรือเปล่า แยกลูกสาวไว้ห่างๆนี่แหละดีแล้ว”  สรุป เธอกับพี่สาวต้องอุดอู้อยู่ในปีกที่พักด้านหนึ่ง ห้ามลงไปที่สวนจนกว่าแขกพิเศษพวกนั้นจะกลับไป  &nbsp;  พี่ชายของเธอไปเล่นกับเด็กพวกนั้นได้วันเดียว หลังจากนั้นก็มาขลุกอยู่กับพวกเธอ  “พี่ไม่ไปเล่นกับพวกเด็กผู้ชายหรือไง”  “ไม่” เขาส่ายหน้า สีหน้าไม่ดีนัก  “ทำไม” พี่หญิงถามเขา พร้อมกับหยิบสตอเบอรี่ลูกใหญ่เข้าปาก  “พวกเด็กหัวแดงพวกนั้นนิสัยไม่ดี”  “พวกเขารังแกพี่ชายหรือคะ”  “ไม่เชิง” พี่ชายเธอง้มหน้างุด  &nbsp;  “พวกเขาว่ายังไงบ้าง” พี่หญิงถาม “เล่ามา ไม่งั้นฉันจะเดินไปถามพวกเขาเอง”  “พวกเขา” พี่ชายยังก้มหน้า เท้าเขี่ยที่พื้นไปมา “พวกเขาแย่งกันขอฉันเป็นเจ้าสาว แถมยังเรียกฉันว่าโฉมงาม”  “ฉันเลยคิดว่าจะไม่ไปเล่นกับเด็กพวกนั้นอีกแล้ว”  เซลด้าอ้าปากค้าง เด็กผู้ชายสามคน แย่งกันขอพี่ชายแต่งงาน เธอกับพี่หญิงเป็นผู้หญิงแท้ๆ ยังไม่เคยมีใครขอแต่งงานเลย  &nbsp;  โซลิสเซ่ทำสีหน้าไม่พอใจ “เด็กพวกนั้นถือดียังไง มาขอพี่ชายเป็นเจ้าสาว ที่ถูกต้องคือต้องเป็นเจ้าสาวของพี่ชายถึงจะถูก”  “แต่พวกเขาก็เป็นผู้ชายเหมือนกัน” คราวนี้เซลด้าเริ่มมึนงงบ้างแล้ว  “เขาคิดว่าฉันเป็นเด็กผู้หญิงปลอมตัวมา” สีหน้าโซลดูเศร้าใจ  &nbsp;  “ไม่เป็นไร เรื่องนี้ฉันจะจัดการให้” โซลิสเซ่พูดขึ้นด้วยท่าทางมาดมั่น “ท่านพ่อสอนวิธีขังคนไว้ในมิติธาตุมืดให้ฉันเมื่อสัปดาห์ที่แล้ว ฉันยังไม่เคยขังคนจริงๆเลยนอกจากหนูทดลอง 2-3 ตัว”  พี่หญิงหันไปหาพี่ชาย “ถอดเสื้อผ้าของพี่ชายออกมา”  “เธอจะบ้าหรือไง” เสียงพี่ชายตะโกนออกมา  “ถ้าไม่แลกเสื้อผ้ากัน แล้วจะปลอมตัวได้ยังไง ถอดออกมาเดี๋ยวนี้” เสียงพี่หญิงดังกว่าอีกหนึ่งระดับ  ในที่สุดพี่ชายยอมแลกเสื้อผ้ากับพี่หญิง และจำยอมสวมชุดกระโปรงด้วยใบหน้าบูดบึ้ง  เซลด้าทำการจัดระดับสถานะใหม่ พี่หญิงมีระดับสถานะสูงกว่าพี่ชาย ไม่ใช่เท่ากันเหมือนที่เธอเข้าใจ  &nbsp;  เซลด้ามองพี่ชายของเธอ...ที่จริงแล้วตอนใส่กระโปรง ก็ไม่ต่างอะไรกับเด็กผู้หญิงเลย จะเป็นเจ้าสาวของเด็กหัวแดงพวกนั้นก็น่าจะได้  โซลิสเซ่ในชุดผู้ชายดูอารมณ์ดีเป็นพิเศษ เธอหายไปนานและกลับมาก่อนอาหารเย็น  “เด็กหัวแดงพวกนั้นกระจอกชะมัดเลย” เสียงพี่หญิงพูดอย่างไม่แยแส ก่อนจะเรียกให้พี่ชายถอดกระโปรง   “ถอดคืนมาได้แล้ว อย่าบอกนะว่าพี่ชายติดใจอยากใส่กระโปรง”  “เธอจะบ้าหรือไง” เสียงพี่ชายเธอตวาดขึ้นมา  &nbsp;  &nbsp;  ที่ห้องอาหาร ท่านป้าเบลล่าหาเด็กหัวแดงพวกนั้นไม่เจอ พี่ชายเอานิ้วชี้กับนิ้วกลางไขว้กันซ่อนไว้ที่หลัง แล้วเริ่มพูดจาอย่างสมจริง ใบหน้ายิ้มแย้ม “พวกเขาบอกว่าอิ่มขนมกันหมดแล้ว เย็นนี้ไม่รับประทานอาหารเย็น จะกลับห้องนอนกันเลย”  ท่าทางแบบนี้เหมือนท่านแม่ไม่มีผิด  ท่านป้าเบลล่าส่ายหน้าเบาๆ “เด็กพวกนี้ นับวันเริ่มเหลวไหล ไม่เป็นไร พวกเราไม่ต้องรอแล้ว”  &nbsp;  เด็ก 3 คนนั้นไม่รู้ว่ามีชะตากรรมอย่างไรบ้าง  &nbsp;  &nbsp;  

 </div> 
