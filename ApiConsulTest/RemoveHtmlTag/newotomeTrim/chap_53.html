 <div style="word-wrap: normal;width:90%;">
			
				
    &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; เด็กๆหัวแดง 3 คน กับท่านป้าเบลล่ากลับไปแล้ว  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ตอนที่มีเด็ก 3 คนนั้นอยู่ พวกพี่ๆไม่ค่อยแกล้งเธอแต่รวมหัวเล่นงานเด็กหัวแดงพวกนั้นแทน  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;   “อาจารย์สอนไว้ว่า บ้านที่ภายในแบ่งแยกกันเองย่อมอยู่ไม่ได้* ดังนั้นเราต้องร่วมมือกันรังแกคนอื่น” โซลิสเซ่พูดขึ้นมาอย่างมุ่งมั่น   อาจารย์ของพวกเธอชมชอบให้พวกเธอใช้คำพูดหรูหรา คำเปรียบเทียบเปรียบเปรย สมกับเป็นชนชั้นสูง โซลิสเซ่มักมีคำพูดคำจาหรูหราอยู่เสมอๆ  โซลิสเซ่เคยอยากได้ของอะไรสักอย่าง พี่สาวมีคำพูดชักจูงมากมายก่ายกอง แล้วลงท้ายด้วยประโยคที่ว่า “การจะทำการกุศล ย่อมต้องเริ่มจากในบ้านก่อน** ดังนั้นหากท่านพ่อจะซื้อของให้ลูก ย่อมเป็นเรื่องถูกต้อง”  แต่ท่านพ่อพูดกับโซลิสเซ่อย่างจนใจว่า “เวลาลูกพูดเสร็จ ช่วยแปลให้พ่อด้วย ฟังไม่เข้าใจ การกุศลอะไร เกี่ยวอะไรกับการซื้อของ”  ภาษาชนชั้นสูง คำสุภาษิตที่พูดมามากมาย สรุปว่าท่านพ่อไม่เข้าใจ   เซลด้าเริ่มรู้สึกสับสนบ้าง ท่านพ่อเป็นเจ้าชาย เป็นผู้ครองแคว้น แต่ฟังคำพูดพวกนี้ไม่เข้าใจ หรือเขาไม่ใช่ชนชั้นสูง  ถ้าท่านพ่อไม่ใช่ชนชั้นสูง แล้วคนประเภทไหนเป็นชนชั้นสูงได้อีก  บทสรุปของเรื่องนั้น ท่านแม่บอกพี่หญิงว่า “แม่ไม่นิยมทำการกุศล สรุปไม่ซื้อให้”  พูดไปตั้งมากมาย สุดท้ายก็คือ อด...นั่นเอง  &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; กลับมาที่เรื่องพวกเด็กหัวแดง ไม่รู้ว่าพี่หญิงทำอะไรกับ 3 คนนั้น แต่พวกเขาดูไม่กล้ายุ่งกับโซลอีก และไม่กล้ายุ่งกับพวกเธอเช่นกัน แค่โซลิสเซ่ถลึงตาใส่ เด็ก 3 คนนั้นก็กลัวจนหัวหด   มีเด็กคนหนึ่งในเด็กพวกนั้นชมว่าเธอน่ารัก โซลปรายสายตามองอย่างไม่ชอบใจ   “น้องสาวฉัน ห้ามพวกนายยุ่ง” โซลปราม “โดยเฉพาะยายลูกเป็ด”  &nbsp;  พวกเขาหลบตา และอยู่อย่างสงบเสงี่ยมเรียบร้อยอย่างยิ่ง  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;   &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ท่านป้าเบลล่าแสดงความชื่นชมมาก  “เด็กๆพวกนี้อยู่ที่บ้านซนอย่างกับลูกลิง พอมาอยู่ที่นี่ดูสงบเสงี่ยมเรียบร้อย”  พวกเขาสามคนก้มหน้าก้มตา   บางครั้ง เซลด้าอยากให้เด็กหัวแดงพวกนี้อยู่ที่บ้านเธอนานๆ พี่ๆจะได้รังแกเด็กพวกนั้น ไม่มีเวลามาแกล้งเธอ  &nbsp;  &nbsp;  &nbsp;  เซลด้ามีเรื่องกลุ้มใจบ้าง เกี่ยวกับการวัดระดับพลังเวทย์  พี่ชายของเธอมีพลังเวทย์ 3 ธาตุ มีธาตุแสงสายฟ้า ธาตุน้ำ และธาตุลม  พี่สาวของเธอมีถึง 4 ธาตุ มีธาตุไฟ ธาตุน้ำ ธาตุไม้ และ ธาตุมืด  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;   พี่ชายบอกเธอว่า “ที่อาณาจักรอีสเทร่า มีเจ้าหญิงสองพระองค์ เจ้าชายหนึ่งพระองค์ เจ้าหญิงองค์โตมีพลังเวทย์3ธาตุ เจ้าชายรัชทายาทมีพลังเวทย์ 4 ธาตุ”  พี่สาวเธอทำหน้าตาสงสารและเห็นใจ “เจ้าหญิงองค์เล็ก ไม่เหลือพลังเวทย์เลย เพราะพี่ชายกับพี่สาวเอาไปจนหมด”  &nbsp;  “เค้าเลยเรียกเจ้าหญิงแห่งอาณาจักรอีสเทร่าว่า เจ้าหญิงไร้พลังเวทย์”  “หรือก็คือ ท่านอาแอริลนั่นแหละ” พี่ชายเธอพูดเสริมขึ้นมา  “ใช่ๆ ท่านอาแอริล” พี่สาวของเธอยืนยันด้วยสีหน้าจริงจัง  โซลิสเซ่หยุดพูดแล้วส่งรอยยิ้มเจ้าเล่ห์มาให้เธอ “ท่านพ่อมี 4ธาตุ ส่วนท่านแม่มี 3 ธาตุ”  เซลด้านั่งลงกับพื้นพรมในห้อง เธอนับเลขในใจ พี่สาวมี 4 ธาตุ พี่ชายมี 3ธาตุ รวมกันเป็น 7 ท่านพ่อกับท่านแม่มี 4 บวกกับ 3 ก็เป็น 7 พอหักลบกันกับธาตุที่พี่ชายกับพี่สาวเอาไปแล้ว...หมด ไม่เหลือเลย  เซลด้าเริ่มวิตกกังวลบ้าง หรือเธอจะนับในใจผิด เธอเริ่มยกนิ้วมือมานับเลข ที่จริงอาจารย์ของเธอบอกเธอว่าเธอโตแล้ว การคิดเลขให้คิดในใจ การนับนิ้วมือเป็นพฤติกรรมของเด็กเล็กๆ แต่ตอนนี้เธอคิดว่าเธออาจจะนับผิด เลยต้องนับนิ้วมือแทน  คิดยังไง ก็ไม่เหลือ ไม่ว่าจะคิดในใจหรือนับนิ้วมือ ยังไงมันก็ไม่เหลือ  “ถ้างั้นแปลว่าพลังเวทย์ พี่ชายกับพี่หญิงเอาไปหมดแล้วหรือ” เซลด้าทำเสียงเหมือนจะร้องไห้  ทั้งพี่ชายกับพี่สาวของเธอพยักหน้าอย่างจริงจัง  เธอมองอย่างแค้นเคือง ทำไมถึงได้เอาไปจนหมด ไม่เหลืออะไรไว้ให้เธอเลย  ใจร้ายที่สุด ความหน้าตาดีเอาไปหมด พลังเวทย์ยังจะเอาไปหมดอีก  โซลิสเซ่ดูเหมือนจะเข้าใจว่าเธอคิดอะไรอยู่  “ใครจะไปรู้ล่ะว่าท่านแม่จะมีเธออีกคน พวกเราคิดว่ามีเราแค่ 2 คน เลยไม่ได้เหลืออะไรไว้ให้เธอ”  อย่าบอกนะว่าเธอจะเป็นเหมือนท่านอาแอริล เธอจำท่านอาแอริลที่เคยแวะมาเยี่ยมเมื่อปีก่อนได้ มาแบบกระทันหันและไม่ได้รับเชิญ เป็นเจ้าหญิงที่ดูประหลาดเหมือนเจ้าชายเสียมากกว่า  ท่านพ่อท่านแม่ดูไม่ค่อยอยากต้อนรับท่านอาแอริลเท่าไหร่ หลังจากท่านอาคนนี้อยู่ได้ไม่กี่วัน ท่านแม่ก็ต้อนรับแขกเป็นท่านลุงคนหนึ่งนามสกุลพาร์กเกอร์ด้วยสีหน้าแช่มชื่นราวกับเห็นเทวทูตจากสวรรค์ พอท่านลุงคนนี้มาถึง ท่านอาแอริลก็รีบกลับบ้านทันทีโดยไม่เก็บข้าวของด้วยซ้ำ  กลับไปโดยไม่ได้บอกลาเลย ไม่มีใครเห็นด้วยซ้ำว่ากลับไปอย่างไร   &nbsp;  เธอไม่อยากเป็นคนที่ดูประหลาดแบบนั้น ถ้าไม่มีพลังเวทย์ โตมาอาจจะมีนิสัยประหลาดแถมไม่มีใครอยากคบแบบท่านอาแอริล  “ไม่เป็นไรหรอก เธอไม่เหมือนท่านอาแอริลแน่นอน” พี่สาวเธอพูดอย่างอ่อนโยน  “ท่านอาแอริล เป็นเจ้าหญิงไร้พลังเวทย์ แต่เธอไม่ใช่เจ้าหญิง ต้องเรียกว่า ท่านหญิงไร้พลังเวทย์ถึงจะถูกต้อง”  เซลด้าอยากจะร้องไห้จริงๆ ท่านหญิงไร้พลังเวทย์อย่างนั้นหรือ  &nbsp;  ด้วยความกลุ้มใจ เธอกินของหวานไม่อร่อยอยู่หลายวัน ในที่สุดเธอก็มีความคิดอะไรดีๆ  ท่านแม่เคยบอกว่า ผู้ผลิตเกมกำหนดได้ว่าใครจะมีพลังเวทย์แบบไหน  หากเธอสามารถติดต่อผู้ผลิตเกมได้ บอกเขาว่าพี่ๆของเธอเอาพลังเวทย์ไปจนหมดแล้ว ให้ผู้ผลิตเกม...ควรใช้คำว่าอะไรดี  ท่านแม่ชอบใช้คำว่าจัดสรรงบประมาณเพิ่ม  งั้นเธอลองใช้คำสวยๆหรูหราแบบที่อาจารย์ชอบกับผู้ผลิตเกม   บอกให้เขาจัดสรรพลังเวทย์เพิ่มให้กับเธอหน่อย ประโยคนี้ฟังดูดี ใช้เงินของท่านแม่ซื้อเพิ่มได้ไหม  ในที่สุด เธอรวบรวมความกล้า เธอจะต้องตกลงกับผู้ผลิตเกมให้ได้  “ท่านแม่คะ” เธอย่องเข้าไปเกาะขาท่านแม่ที่กำลังอ่านรายงานสักอย่างอยู่ ส่วนท่านพ่อของเธอนั่งบนโซฟาข้างๆกัน ไม่ได้ทำอะไรนอกจากนั่งเฉยๆ  ใครว่าผู้ชายเป็นฝ่ายหาเลี้ยงครอบครัว เซลด้าจะเถียงขาดใจ ครอบครัวเธอ ท่านแม่เป็นคนหาเงินมาเลี้ยงครอบครัว ส่วนท่านพ่อมีหน้าที่นั่งมองและทำให้เงินหาย  &nbsp;  “มีอะไรเซลด้า” ท่านแม่ของเธอหันมามอง “จะขอของเล่นอะไรอีก”  “ท่านแม่คะ ท่านแม่รู้ไหมว่าผู้ผลิตเกมอยู่ที่ไหน”  ท่านพ่อของเธอหันขวับมามองทันที   “ทำไมถามถึงผู้ผลิตเกม”  “คือว่า พี่ชายกับพี่หญิงบอกว่า พลังเวทย์ที่มี พี่ๆเอาไปหมดแล้ว ลูกจะเป็นท่านหญิงไร้พลังเวทย์เหมือนกับท่านอาแอริลที่เป็นเจ้าหญิงไร้พลังเวทย”  สีหน้าท่านพ่อมืดครึ้มทันที ส่วนท่านแม่ส่ายหน้าด้วยความระอาใจ  “ลูกเลยคิดว่าจะไปขอผู้ผลิตเกม เอ่อ...เผื่อว่าเขาจะขายพลังเวทย์ให้ลูกได้ ไม่ก็จัดสรรพลังเวทย์เพิ่มเติมมาให้”  “เซลด้า เงินซื้อได้ไม่ทุกอย่าง แค่เกือบทุกอย่างเท่านั้นแหละ” ท่านแม่บอกเธอด้วยเสียงนุ่มนวล “พลังเวทย์มันซื้อไม่ได้หรอกนะ ไม่มีการจัดสรรด้วย”  ส่วนท่านพ่อเปรยขึ้นมาว่า “ให้งดของหวาน โซล กับ โซลิสเซ่ไป 1 สัปดาห์ ดีไหม”  ท่านแม่พยักหน้าเห็นด้วย  ท่านพ่ออุ้มเธอมานั่งตัก จูบที่แก้มเธอเบาๆ “ไม่เป็นไรแล้ว ถ้าพี่ๆแกล้งลูก พ่อจะจัดการให้เอง”  เซลด้ารู้สึกเหมือนได้รับการปลอบประโลม  “แล้วเรื่องพลังเวทย์” เธอไม่อยากเป็นท่านหญิงไร้พลังเวทย์  “เดี๋ยวมันก็มีเอง ไม่ต้องเป็นห่วง” ท่านพ่อปลอบเธอ  “แล้วลูกจะเป็นเหมือนท่านอาแอริลไหมคะ”   สีหน้าท่านพ่อย่ำแย่อย่างที่สุด “ไม่มีทาง”  ความรู้ใหม่ พลังเวทย์จะมีหรือไม่มี ไม่สามารถบวกลบเหมือนนับลูกแอปเปิ้ลได้  &nbsp;  ท่านพี่ทั้งสองคนของเธอถูกลงโทษให้งดของหวาน สีหน้าโซลและโซลิสเซ่ไม่ค่อยดีนัก  “ยายลูกเป็ด เธอกล้าฟ้องเหรอ” โซลิสเซ่ถามอย่างแค้นเคือง  “ไม่ได้ฟ้อง แค่ถามเฉยๆว่า พลังเวทย์มีขายหรือเปล่า” เธอตอบกลับไปอย่างจริงๆจัง “พวกพี่ๆโกหกฉัน เมื่อถูกจับได้ย่อมต้องถูกลงโทษ ตามกฏแห่งสัจธรรม”  เซลด้าเชิดหน้าขึ้น เธอใช้คำหรูหราอย่างคำว่าสัจธรรมเป็นแล้ว  หากทำเรื่องเสื่อม โดนจับได้ต้องถูกลงโทษ หากจับไม่ได้ ก็แล้วไป ถูกต้องไหม  อืม เธอเข้าใจความหมายของประโยคที่ว่า และความหมายของคำว่าสัจธรรม  โซลิสเซ่กัดฟันกรอด เซลด้ารู้สึกว่าครั้งนี้เป็นครั้งแรกในรอบหลายๆปีที่เธอมีระดับขั้นสูงเกือบเท่าพวกพี่ๆแล้ว  อืม ยกระดับจากเป็ดเป็นห่าน...อีกไม่นานคงจะกลายเป็นหงส์เสียที  &nbsp;  บ้านของเธอมีแขกมาเรื่อยๆ บางคนเป็นแขกไม่ได้รับเชิญแบบท่านอาแอริล บางคนเป็นแขกพิเศษเหมือนท่านป้าเบลล่า บางคนเป็นแขกที่มาแอบลักลอบเข้าเมืองเหมือนท่านป้ามิร่า ข้ามชายแดนมาแบบใช้เอกสารปลอม  &nbsp;  แต่แขกพิเศษที่จะมาในสัปดาห์หน้านี้ทำให้บ้านของเธออยู่ในบรรยากาศตึงเครียด ท่านพ่อหงุดหงิดเป็นพิเศษ  ท่านแม่สั่งเลดี้มาร์ธากวดขันเรื่องมารยาทของพวกเธออย่างเต็มที่   คฤหาสน์เองมีการจัดระเบียบใหม่ สถานที่ถูกทำความสะอาดครั้งใหญ่ สวนถูกตกแต่งให้สวยงาม  แต่ท่านแม่สั่งเก็บของมีค่าไปไว้ในห้องเก็บของ แทนที่จะเอาของมีค่าเหล่านั้นมาตกแต่งบ้าน  “หากในบ้านมีของมีค่ามากเกินไป คนอื่นๆจะคิดว่าเราร่ำรวย เดี๋ยวอาจจะถูกรีดไถ” ท่านแม่ให้เหตุผลในการซุกซ่อนของมีค่า  หรือแขกที่มาจะมีนิสัยชอบขโมยของมีค่า และชอบรีดไถ  &nbsp;  โซลิสเซ่กระซิบคุยกับโซลเบาๆ “ในโลกนี้ยังมีใครรีดไถท่านแม่ได้อีกหรือไง”  “ไม่น่าจะมีนะ ตั้งแต่เกิดมายังไม่เคยเห็นใครรีดไถท่านแม่ มีแต่ท่านแม่รีดไถคนอื่น"  เซลด้าอยากรู้อยากเห็นบ้าง แต่พอเธอยื่นหน้าเข้าไป พี่ๆต่างเดินหนี พวกเขายังโกรธที่เธอไปฟ้องท่านพ่อว่าพวกเขาแกล้งเธอ  &nbsp;  &nbsp;  หลายวันถัดมา พวกท่านพี่ดูจะไม่ได้โกรธเคืองเธอแล้วเรื่องที่เธอฟ้องท่านพ่ออย่างไม่ตั้งใจว่าพวกเขาแกล้ง พวกเขาชวนเธอไปเล่นซ่อนหา  “เซลด้าน้องรัก” โซลิสเซ่พูดขึ้นมา “พี่หญิงให้โอกาสน้องไปซ่อนก่อน”  เซลด้าแปลกใจเล็กน้อย ทำไมวันนี้พวกพี่ๆใจดีกันเสียจริง  “แล้วพี่ชาย” เซลด้าหันไปหาโซลบ้าง  “พี่ชายก็จะช่วยโซลิสเซ่ตามหาเธอไง” รอยยิ้มโซลดูเจ้าเล่ห์บอกไม่ถูก  เอาเถอะ ไหนๆวันนี้พี่ๆหายโกรธยอมเล่นกับเธอแล้ว เซลด้าออกตัววิ่งไปซ่อน   &nbsp;  &nbsp;  เซลด้ามั่นใจในที่ซ่อนชั้นเลิศของเธอมาก เธอหลบอยู่ในพุ่มไม้กอนี้เกือบ 2 ชั่วโมงแล้ว ยังไม่มีใครหาเธอเจอ  เซลด้าเริ่มสงสัย ที่ซ่อนตรงนี้ดีเกินไปไหม ทำไมไม่มีใครหาเธอเจอเลย   พี่ๆเธอปกติหาคนเก่งออกปานนั้น เล่นซ่อนหากันไม่กี่นาทีก็มักจะหาเธอพบแล้ว  ตอนนี้เธอเริ่มเมื่อยแล้ว นี่ก็ใกล้เวลาของว่างด้วยสิ หากเธอยังซ่อนอยู่ตรงนี้ต่อไป ของว่างก็คงจะไม่ได้กินเสียแน่นอน  &nbsp;  เซลด้าค่อยๆคลานออกมา ตอนนี้กระโปรงเธอยับเล็กน้อย ไม่เรียกว่าเล็กน้อย เรียกว่ายับพอสมควรแถมมีเศษดินติดอยู่ เด็กหญิงใช้มือป้อมๆปัดเศษดินออกจากกระโปรง กระโปรงสีอ่อนของเธอตอนนี้ดูมอมแมมอยู่บ้าง มือเธอเปื้อนดินเนื่องจากมุดใต้พุ่มไม้มา ผมเปียที่ถักไว้ถูกกิ่งไม้เกี่ยว อาจจะยุ่งกว่าตอนเช้าอยู่บ้าง  เซลด้าเอามือเปื้อนๆเช็ดที่กระโปรง ตอนนี้กระโปรงสีอ่อนของเธอกระดำกระด่างไปหมด  เธอมองออกไปด้านหน้า ตรงสระบัวที่เธอชอบมาดูลูกเป็ด มีผู้ชายคนหนึ่งยืนอยู่ใต้ต้นไม้  สายตาเขามองไปที่สระบัวนั้น ไม่ได้สนใจสิ่งแวดล้อมอื่นๆ  ไม่น่าเชื่อ มีคนชอบมาดูลูกเป็ดเหมือนเธอเลย เขาจะรู้ไหมว่าทำอย่างไรให้ลูกเป็ดกลายเป็นหงส์  &nbsp;  &nbsp;  เซลด้าทำหน้าสงสัย ชายหนุ่มตรงหน้าเป็นใครที่เธอไม่เคยพบ แต่เธอคิดว่าหน้าตาเขาคุ้นมากๆ เธอจ้องมองเขาอยู่ไม่วางตา  เธอไม่เคยเจอเขาแน่ๆ หรือเธอจะเคยเห็นเขาในรูปวาดที่ไหนสักที่ หรือจะเป็นเทวดา อาจจะเป็นรูปเทวดาในวิหาร หรือว่านี่จะเป็นผู้ผลิตเกม   เขาเหมือนรู้สึกตัวที่มีคนมอง เขาหันมาสบตาเธอพร้อมกับเดินเข้ามาใกล้  เซลด้าคิดว่าเธอจะวิ่งกลับเข้าบ้านดี หรือจะคุยกับเขาดี ท่าทางไม่น่าจะเป็นคนร้าย  ยังไงที่นี่ก็เป็นบ้านของเธอ ส่วนเขาก็เป็นแขก ถ้าเธอวิ่งหนีอาจจะดูไม่น่ารัก  แต่ตอนนี้สภาพเธอดูมอมแมมเสียยิ่งกว่าสาวใช้ในครัวซะอีก ใครจะเชื่อว่าเธอเป็นลูกสาวเจ้าของบ้าน  &nbsp;  เขายิ้มน้อยๆให้เธอ “หนูน้อย เธอมองอะไร”  “มองคุณไงคะ”  “เธอมองฉัน” เขาเลิกคิ้วขึ้น “ทำไมต้องมอง”  เธอเริ่มคิด เธอมองเขาทำไม เหมือนไม่มีเหตุผล แต่เธอไม่ได้ทำอะไรผิดไม่ใช่หรือ ก็แค่มอง ไม่ได้เอาของอะไรปาใส่เขาเสียหน่อย  รอยยิ้มบางๆของเขาทำให้เธอรู้สึกว่าเขาไม่น่าจะอันตราย  เซลด้ายืดตัวขึ้น ในฐานะที่เธอเป็นท่านหญิง ถึงแม้ตอนนี้จะมอมแมมไปบ้างก็ตาม การจะพูดอะไรกับคนแปลกหน้าต้องใช้คำให้สละสลวยเสียหน่อย ท่านอาจารย์สอนเธอว่าการใช้คำพูดหรูหรามีคำอุปมาหรือเปรียบเทียบ เป็นคุณสมบัติที่ดีของชนชั้นสูง  &nbsp;  “เคยมีคำกล่าวว่า แมวก็อาจจะจ้องมองพระราชาได้*** หากหนูจะมองคุณ ก็ไม่น่าจะผิด ใช่ไหมคะ ขนาดแมวยังมองพระราชาได้เลย”  คำพูดนี้ดูหรูหราและมีหลักการดีพอหรือยัง ทุกๆคนย่อมมีสิทธิ์พื้นฐานในการมอง  คนแปลกหน้าตรงหน้าทรุดตัวลงนั่งเพื่อให้ระดับดวงตาเขาอยู่ระดับเดียวกับดวงตาของเธอ เขาหัวเราะเบาๆ  “หนูพูดอะไรผิดไปหรือคะ” หรือเธอใช้คำพูดผิด เขาเลยหัวเราะ  &nbsp;  “ไม่ เธอไม่ได้พูดอะไรผิดหรอกนะ” รอยยิ้มเขากว้างขึ้น บรรยากาศรอบข้างเหมือนจะสว่างไสวขึ้นมา   “โดยหลักการแล้ว มันก็ฟังดูถูกต้อง”  นี่กระมั้งที่ท่านแม่เคยบอกว่าคนบางคนยิ้มแล้วโลกจะสว่างขึ้น เหมือนเวลาท่านพ่อเธอยิ้ม โลกดูสดใสขึ้นมาก  &nbsp;  “แล้วคุณจะมองหนูแบบนั้นทำไม ในเมื่อหนูไม่ได้พูดอะไรผิด”  “ในเมื่อแมวอาจจะมองพระราชาได้ พระราชาก็น่าจะมองแมวได้เหมือนกัน ถูกไหม”  สงสัยคนตรงหน้าเธอจะไม่ค่อยฉลาด เธอไม่ได้หมายความว่าตัวเองเป็นแมวจริงๆสักหน่อย ที่แน่ๆเธอไม่ได้หมายความว่าเขาเป็นพระราชาจริงๆอีกเช่นกัน  การที่เขาเปรียบเทียบแบบนี้ ทำได้ด้วยหรือ  &nbsp;  หรือเขาไม่ได้หมายความแบบนั้น เป็นการเล่นคำกลับใช่ไหม   เซลด้าพยักหน้าให้กับตัวเอง เป็นการเล่นคำกลับนั่นเอง ชั่วขณะเธอรู้สึกว่าสมองเธอมีความพัฒนา ประโยคที่ว่าหมายความว่า เธอมองเขาได้ เขาก็มองเธอได้  ถึงมันจะฟังดูแปลกๆ แต่คิดไปคิดมา เขาก็ไม่ได้พูดอะไรผิด   โดยหลักการแล้ว มันก็น่าจะถูกต้องเช่นกัน  “ฉันพูดอะไรผิดหรือเปล่า” เขาถามกลับเหมือนกลั้วเสียงหัวเราะ  เซลด้าทำหน้าเคร่งขรึม “โดยหลักการแล้วมันก็ฟังดูถูกต้องเหมือนกัน”  “แล้วเธอจะจ้องฉันทำไม ในเมื่อฉันไม่ได้พูดอะไรผิด”  คำพูดพวกนี้ ทำไมมันคุ้นๆอย่างบอกไม่ถูก เซลด้าเริ่มเข้าใจความหมายของคำว่ามึนงงเสียแล้ว  เซลด้าเริ่มเกาศีรษะตัวเองก่อนที่จะนึกได้ว่าเป็นกริยาที่ไม่งาม แถมมือเธอไม่สะอาดด้วย เธอเอามือไขว้ไว้ข้างหลัง  &nbsp;  “แล้วคุณมาทำอะไรในบ้านของหนู”   เขาลุกขึ้นยืน มือข้างหนึ่งของเขาหยิบเศษใบไม้ใบหนึ่งออกจากเส้นผมของเธอ มันคงจะติดอยู่ตอนที่เธอมุดไปซ่อนในต้นไม้  ไม่น่าเลย เสียภาพพจน์ท่านหญิงหมด เลดี้มาร์ธาจะว่าอย่างไรบ้างหากรู้ว่าเธอพบแขกแปลกหน้าในสภาพกระโปรงยับเปื้อนเศษดิน และมีใบไม้ติดอยู่บนหัว  น่าขายหน้าจริงๆ  เขาส่งมืออีกข้างหนึ่งให้เธอพร้อมรอยยิ้มบางๆ  “ฉันมีธุระกับท่านพ่อของเธอ พาฉันไปพบเขาหน่อยสิ”  อ้อ แขกของท่านพ่อนี่เอง น่าจะเป็นแขกพิเศษที่มีแต่คนพูดถึงกัน  เซลด้าก้มมองดูมือ 2 ข้างของเธอ มันเปื้อนดินเมื่อสักครู่อยู่บ้าง ถึงแม้เธอจะเช็ดกระโปรงไปรอบนึงแล้วก็ตาม  เขาจะว่าอะไรไหม มือเธอยังไม่ได้ล้างเลย  &nbsp;  เธอตัดสินใจอยู่ครู่หนึ่ง แล้วเอามือถูกระโปรงตัวเองอีกรอบก่อนจะยื่นมือไปจับมือเขา  “คุณชอบดูลูกเป็ดเหมือนกันหรือ”  “ดูลูกเป็ด” เขาทวนคำถามเธออย่างงุนงง  “ใช่ค่ะ ดูลูกเป็ด แต่ต้องตื่นมาดูตอนเช้าๆ ถึงจะดี”  “อ้อ” เขาพยักหน้า  “แล้วคุณรู้ไหมว่าทำอย่างไรลูกเป็ดถึงจะกลายเป็นหงส์ มันมียาอะไรให้ลูกเป็ดกินได้ไหม”  “ลูกเป็ดกลายเป็นหงส์ ?” เขาทวนคำถามเธอ  ทั้งเขาและเธอเงียบไปครู่ใหญ่   “แต่ถ้าลูกเป็ดอยากเป็นหงส์ มันก็มีวิธีอยู่เหมือนกัน” เสียงนุ่มๆของเขาเปรยขึ้นมา  เซลด้าเงยหน้าขึ้นมอง ชายหนุ่มตรงหน้ามีรอยยิ้มมุมปาก   ถามไม่ผิดคนจริงๆ เขามียาอะไรที่ทำให้ลูกเป็ดกลายเป็นหงส์ได้จริงๆ   &nbsp;  Writer’s note:   *A house divided against itself cannot stand. หากแตกสามัคคีย่อมอยู่ไม่ได้ แต่ไม่ได้แปลว่าให้ร่วมมือกันรังแกคนอื่น   **Charity begins at home. ต้องดูแลคนในครอบครัวก่อนดูแลคนอื่น โซลิสเซ่ตีความเอาเข้าตัวเองว่าต้องซื้อของให้นางก่อนให้คนอื่น  ***A cat may look at a king. เป็นproverb โบราณ ความหมายคือ แม้แต่คนที่สถานะต่ำต้อยก็มีสิทธิ์พื้นฐานในฐานะที่เป็นคน เหมือนกับแมวที่จ้องมองพระราชาได้ (วัฒนธรรมจะค่อนข้างแตกต่างจากเอเชีย)  มีการนำ proverb นี้มาดัดแปลงใช้ในการเปรียบเทียบเกี่ยวกับการมีสิทธิ์เสรีภาพ   ส่วนประโยคถัดมาเป็นการเล่นคำกลับกัน  In case a cat may look at a king, a king may also look at a cat.  ความหมายอ้อมๆคือในเมื่อคนที่สถานะต่ำมีสิทธิ์พื้นฐาน คนที่สถานะสูงก็มีสิทธิ์เช่นกัน หรืออีกนัยหนึ่งคือต่างฝ่ายต่างมีสิทธิ์มอง  เนื่องจากแอบใช้สำนวนนิยายแปลค่ายฝรั่งในการเขียนธีมโอโตเมะ ในนิยายเรื่องนี้ที่ผ่านมาแอบใช้ proverbฝรั่งสลับกับคำพังเพยไทยอยู่เรื่อยๆแล้วแต่อารมณ์ บทนี้จะใช้เยอะหน่อย  ต้องขอโทษด้วยที่บางคนอาจจะรอ บทนี้อัพช้าไปหน่อย คิดว่าจะลงอีกบทนึงของเซลด้า และอาจจะมีตอนของนังแอริลต่อ แต่ยังไม่แน่ใจเหมือนกัน  แต่อาจจะทิ้งช่วงห่างๆหน่อยนะคะ  พอดีไรท์อาจมีโปรแกรมไปเรียนต่อ short course ต้นปีหน้า รอคอนเฟิร์ม แต่แนวโน้มน่าจะได้ไป ที่ๆจะไปไม่ได้ใช้ภาษาอังกฤษ คือไรท์อาจต้องเข้าคอร์สเรียนภาษา จะไม่ค่อยว่างแล้วค่ะ เพราะไม่มีพื้นฐานเลย เวลาเหลือไม่กี่เดือนแล้ว  

 </div> 
