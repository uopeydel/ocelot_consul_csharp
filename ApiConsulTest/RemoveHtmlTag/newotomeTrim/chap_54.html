 <div style="word-wrap: normal;width:90%;">
			
				
    &nbsp;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; เซลด้าพาแขกพิเศษไปที่ห้องรับรองแขก ที่จริงไม่เรียกว่าเธอพาเขาไป เขาจูงมือเธอไปมากกว่า ดูเหมือนเขาจะรู้จักบ้านของเธอดีพอสมควร อย่างน้อยๆรู้ว่าห้องรับแขกไปทางไหน  ระหว่างทาง คนรับใช้ต่างทำความเคารพเขา และดูเกรงใจเขามากทีเดียว ทุกคนต่างก้มหน้าก้มตา ไม่มีใครทักเรื่องที่เธอมอมแมม ไม่มีแม้แต่คนเดียวที่กล้าสบตาแขกพิเศษคนนี้  เซลด้าเงยหน้าแอบมองเขา ใบหน้าที่ดูใจดีตอนแรก ตอนนี้เปลี่ยนเป็นเงียบเฉย ดูเย็นชาน่ากลัว พอเขารู้ว่าเธอมองเขาอยู่ เขาก้มลงยิ้มให้ ความเย็นชาของเขาลดลงทันทีเหมือนต้นฤดูใบไม้ผลิที่หิมะเริ่มละลาย  เซลด้ากวาดตาไปรอบๆ คนที่เธอไม่รู้จักอยู่ในบ้านของเธอเยอะไม่น้อย น่าจะเป็นแขก หรือผู้ติดตามของแขกพิเศษคนนี้  เซลด้าพยักหน้าให้กับตัวเอง แขกพิเศษของท่านพ่อ ไม่ธรรมดาจริงๆด้วย  &nbsp;  ห้องรับรองแขกเปิดประตูกว้าง เซลด้าชะโงกมองเข้าไป ท่านพ่อและท่านแม่นั่งคุยกันเงียบๆในห้อง เหมือนมีการปรึกษาหารือราชการลับกัน ศีรษะแทบจะชนกันอยู่แล้ว  ทันทีที่เธอก้าวเข้าไปในห้อง ท่านแม่เธอลุกพรวดพราดจากเก้าอี้ สีหน้าไม่ดีนัก แต่ท่านพ่อดูอาการหนักกว่า หน้าตาบูดบึ้ง ใบหน้าซีดขาว  หรือว่าท่านพ่อจะป่วย ไม่รู้ว่าเรียกผู้เยียวยามาดูหรือยัง  ท่านแม่เธอฉีกยิ้มที่ดูไม่ธรรมชาตินักแล้วย่อตัวลงทำความเคารพ  แขกพิเศษของท่านพ่อ ตำแหน่งสูงกว่าท่านแม่  เซลด้ายกนิ้วขึ้นมานับ ลำดับขั้น ท่านแม่เป็นผู้ครองแคว้น ในแคว้นของเธอ ท่านแม่มีตำแหน่งสูงสุด หากเปรียบเทียบเพื่อความเข้าใจง่าย ท่านแม่ย่อมเป็นสิงโตเวทย์ภูเขา พลังการทำลายล้างสูงมาก  แขกที่ท่านแม่ต้องทำความเคารพ จะมีใครได้อีก   อ้อ มีเสด็จย่าที่หลายๆเดือนจะเสด็จมาเยี่ยมครอบครัวของเธอ  แล้วมีใครได้อีก...อย่าบอกนะว่า  เซลด้าเงยหน้าขึ้นมองแขกพิเศษพร้อมอ้าปากค้าง  สิ่งมีชีวิตที่ตำแหน่งสูงกว่าสิงโตเวทย์ภูเขา เห็นจะเป็นมังกรพ่นไฟ...  ตำแหน่งที่สูงกว่าดยุคหรือดัชเชสผู้ครองแคว้น ก็ต้องเป็นพระราชา  ท่านแม่กวักมือเรียกเลดี้มาร์ธาที่ยืนอยู่มุมห้อง   “ฝ่าพระบาท เซลด้ายังเด็กอยู่ เรื่องมารยาทอาจจะไม่เรียบร้อยนัก”  เซลด้าอยากจะร่ำไห้ เธอไม่ได้ตั้งใจเอามือเปื้อนๆไปจับมือเขา แล้วเขาจะตัดหัวเธอข้อหาทำมือเขาเปื้อนหรือเปล่า หรือว่าเขาจะตัดมือเธอไหม  แต่เธอเช็ดกระโปรงไปอีกรอบแล้วนะ มันไม่น่าจะเลอะสักเท่าไหร่แล้ว  เลดี้มาร์ธาเชิญเธอออกไปจากห้องอย่างรวดเร็ว เซลด้าไม่กล้ารีรอ เธอรีบวิ่งมุดหนีออกไปจากห้องทันทีโดยไม่ลีลา  &nbsp;  “ท่านหญิงพบฝ่าพระบาทที่ไหนคะ” เลดี้มาร์ธากระซิบถามเธอระหว่างที่ช่วยเธออาบน้ำแต่งตัวใหม่ ตอนนี้เธออยู่ในชุดกระโปรงลูกไม้สีเขียวอ่อน ค่อยดูเป็นลูกสาวเจ้าของบ้านมากกว่าเด็กคนสวนแล้ว  “เจอที่สวน เขาไปดูลูกเป็ดในสระบัว”  เลดี้มาร์ธาดูงุนงง “ดูลูกเป็ด”  “ใช่ เขาไปยืนจ้องดูลูกเป็ดที่สระบัว” เซลด้าพูดอย่างจริงจัง พร้อมกับนึกได้ เขาจะฟ้องท่านพ่อท่านแม่เธอไหมว่าเธอทำมือเขาเปื้อนดิน  “ถ้าทำมือ เอ่อ ฝ่าพระบาท เปื้อนดินจะถูกลงโทษไหม แล้วบทลงโทษเป็นอย่างไร” เซลด้ากระซิบถาม เธอคงไม่โดนตัดมือใช่ไหม  เลดี้มาร์ธามีสีหน้าบอกไม่ถูก “ท่านหญิงไม่น่าจะถูกลงโทษแต่คราวหลังอย่าทำอีกนะคะ”  เซลด้าถอนหายใจอย่างโล่งอก  ใครจะกล้าเอามือเปื้อนๆไปจับพระหัตถ์พระราชาอีก หากเธอรู้แต่แรกว่าเขาเป็นใคร เธอไม่มีทางทักเขาแน่นอน เธอจะมุดกลับไปที่พุ่มไม้นั่นและไม่ออกมาจนกว่าเขาจะดูลูกเป็ดเสร็จ  เซลด้าวิ่งถลาออกจากห้องไปที่ห้องรับรองแขก เธออยากรู้ว่าฝ่าพระบาทนั่นจะฟ้องท่านแม่ไหม หวังว่าเธอจะไม่โดนลงโทษ หากท่านแม่ลงโทษ คาดว่าจะโดนงดของหวานหลังอาหารเย็น  &nbsp;  ประตูห้องรับรองแขกปิดสนิท มีองครักษ์ยืนอยู่ตามทางเดินมากมาย  พี่ชายและพี่สาวของเธอยืนเอาตัวอิงประตูพร้อมหูแนบไว้ พวกเขาแอบฟังอีกแล้ว  อย่าบอกนะว่าพวกเขาหาเธอไม่เจอจนถอดใจ ไม่น่าเชื่อว่าพุ่มไม้กอนั้นเป็นที่ซ่อนชั้นเลิศได้ขนาดนั้น แต่หาเธอไม่เจอกลับไม่หาต่อ มาแอบฟังอยู่ตรงนี้  &nbsp;  องครักษ์หน้าตาไม่คุ้นมองพวกเขาอย่างอึดอัดใจ แต่คนรับใช้ในบ้านเธอส่ายหน้าแล้วทำไม่รู้ไม่เห็นราวกับเรื่องพวกนี้เป็นเรื่องปกติ  จะว่าไปมันก็เป็นเรื่องปกติ...  เซลด้าเบียดเข้าไปตรงกลาง มือข้างหนึ่งแอบจับกระโปรงโซลิสเซ่ไว้  คราวนี้เธอฉลาดแล้ว หากพี่หญิงจะหนีเธอจะได้รู้ตัวแล้วหนีไปพร้อมๆกัน ไม่มีทางยอมถูกทิ้งไว้หน้าห้องคนเดียวให้ถูกลงโทษ  &nbsp;  เสียงจากให้ห้องเล็ดออกมาให้ได้ยิน เสียงเกรี้ยวกราดของท่านพ่อของเธอ  “เรื่องนี้จะอย่างไรก็ไม่ได้”  น้ำเสียงเย็นชาของแขกพิเศษคนนั้นตอบกลับมา “เราบอกว่าได้ ก็ต้องได้”  “ไม่ได้”  “ได้”  “ไม่ได้” &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;   “ได้ ตามกฏมีเขียนไว้อยู่แล้ว นายจะเอาเหตุผลอะไรมาโต้แย้ง” &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;   “ฉันไม่เคยมีเหตุผล” เสียงท่านพ่อเธอตอบกลับมา “ใครจะทำไม”  ท่านพ่อไม่เคยมีเหตุผล เรื่องนี้ไม่ถูกต้อง ท่านแม่บอกว่าจะทำอะไรต้องมีเหตุ มีผล ทำไมท่านพ่อทำตัวไม่มีเหตุผลเสียเองได้  &nbsp;  โซลกระซิบเสียงเบาๆ “พวกเขาเถียงกันแบบนี้มาตั้งนานแล้ว ไม่จบเสียที วนไปวนมา”  โซลิสเซ่กระซิบกลับ “เย็นนี้ไม่รู้จะเถียงกันเสร็จหรือยัง แถมไม่รู้ว่าใครจะชนะ”   “เรามาพนันกันดีกว่า” โซลสะกิดเธอพร้อมกับหยิบนาฬิกาพกเรือนทองคำฝังเพชรเล็กๆออกมาวางบนพื้น “พี่ชายขอเดาว่าท่านพ่อจะชนะ”  “การพนันเป็นสิ่งไม่ดี” เซลด้าเชิดหน้าขึ้น ท่านพ่อเคยเล่นพนัน แต่ท่านแม่เอาเงินไป ท่านแม่บอกว่า หากถูกจับได้ว่าทำเรื่องเสื่อมจะต้องถูกลงโทษ  การเล่นพนัน หากถูกจับได้ย่อมถือเป็นเรื่องเสื่อมเสีย เธอไม่เอาด้วยหรอก กลัวถูกจับได้  “ยายลูกเป็ด น่าเบื่อจริงๆ” โซลิสเซ่แบะปาก  “ไม่น่าเบื่อเสียหน่อย มันเป็นสัจธรรม” เธอยืนยัน  “ฉันแทงพนันข้างแขกที่มาใหม่” โซลิสเซ่วางแหวนประดับพลอยสีฟ้าพร้อมสายสร้อยห้อยคอลงบนพื้น แหวนวงนี้ โซลิสเซ่ได้เป็นของขวัญตอนอายุ 8 ปี หลังวัดพลังเวทย์ตรวจพบว่ามีธาตุน้ำ ท่านแม่มอบแหวนวงนี้ให้ ได้ยินว่าเป็นแหวนที่ได้มาจากเสด็จย่าอีกทีหนึ่ง ตัวพลอยสามารถเพิ่มพลังเวทย์ได้ ถือว่าเป็นของมีค่ามาก  ดูท่า พี่ชายและพี่สาวของเธอยังไม่รู้ฐานะของแขกพิเศษของท่านพ่อ  หากคำนวนดูแล้ว ด้วยตำแหน่ง ท่านพ่อเธอไม่น่าจะสู้แขกพิเศษได้ไหม โอกาสที่โซลิสเซ่จะชนะพนันมีมากกว่าโซล  แต่หากท่านพ่อดันทุรังแบบไม่มีเหตุผล ท่านพ่อก็อาจจะชนะได้เหมือนกัน  “เธอจะเล่นไหม ยายลูกเป็ด”  เซลด้านิ่งไป ถ้าไม่ถูกจับได้ ไม่ถูกลงโทษใช่ไหม เธอค่อยๆถอดจี้ห้อยคอพลอยสีน้ำเงินของเธอออกมาวางบนพื้น ของชิ้นนี้เสด็จย่าให้เธอมาเป็นของขวัญปีใหม่ที่ผ่านมา แล้ว...เหลือใครให้เธอแทงอีกล่ะ  เธออยากแทงเข้าข้างพระราชา แต่โซลิสเซ่แทงไปแล้ว  อ้อ...ยังเหลือ ท่านแม่  “ฉันแทงท่านแม่ ท่านแม่ชนะ”  “ยายลูกเป็ดโง่” โซลิสเซ่ค่อนแคะ “ท่านแม่ไม่ได้ร่วมทะเลาะด้วยเสียหน่อย จะชนะได้อย่างไร”  &nbsp;  ทันใดนั้น ประตูเปิดเข้ามาด้านในห้องขณะที่พวกเธอกำลังหมกมุ่นเรื่องที่ว่าพนันดีหรือไม่ดี และแทงข้างท่านแม่ได้ไหม เนื่องจากประตูเปิดแบบไม่ได้ตั้งตัวทำให้พวกเธอทั้งหมดที่อิงประตูเสียหลักลงมากองกับพื้น  เซลด้าลุกขึ้นยืนอย่างรวดเร็วพร้อมมองไปรอบๆ ที่ประตูไม่มีใครยืนอยู่ มันเปิดออกมาเองได้อย่างไรกัน  โซลิสเซ่โกยของบนพื้นที่ใช้แทงพนันแจกจ่ายคืนเจ้าของ ทำหน้าไม่รู้ไม่ชี้เหมือนเหตุการณ์แทงพนันเมื่อครู่ไม่ได้เกิดขึ้น  ท่านแม่ที่นั่งบนเก้าอี้สีหน้าย่ำแย่  แขกพิเศษของท่านพ่อยิ้มบางๆ หันหน้าไปหาท่านพ่อพร้อมกับพูดเปรยๆออกมา “ครอบครัวนายน่าสนใจดีนะ”  ท่านพ่อ หน้าตาบูดบึ้งอย่างที่สุด “ใครบอกให้มาที่นี่ กลับห้องไปให้หมด”  “ไหนๆก็มาแล้ว ไม่มาแนะนำตัวหน่อยหรือไง” แขกพิเศษของท่านพ่อหยิบถ้วยชาขึ้นมาจิบ “หรือว่าออกจากวังมานาน มารยาทที่มีอยู่น้อยนิดของนายตอนนี้ไม่เหลือแล้ว”  “ฉันไม่เคยมีมารยาท” เสียงท่านพ่อตอบกลับอย่างเย็นชา  เซลด้าแทบจะตาถลนออกมาจากเบ้า เธอไม่เคยเห็นท่านพ่อเย็นชาขนาดนี้ แถมยังยอมรับด้วยว่าตัวเองอย่างตรงไปตรงมาว่าตัวเองไม่เคยมีมารยาท  “ถ้าบิดาไม่มีมารยาท จะอบรมเด็กๆได้ดีได้อย่างไร อีกหน่อยก็จะขาดมารยาทเช่นกัน” แขกพิเศษที่ว่าวางถ้วยชาลงพร้อมรอยยิ้ม   “ให้เราเอาไปอบรมแทนให้ เห็นจะดีกว่า”  บรรยากาศในห้องหนาวยะเยือกขึ้นมาทันที ถ้วยชาที่เพิ่งถูกวางลงระเบิดขึ้น น้ำชาสาดใส่พระราชา แต่ปฏิกิริยาเขาไวมาก ไม่รู้ว่าเขาทำอย่างไร แต่น้ำชาทั้งหมดระเหยกลายเป็นไอน้ำสีน้ำตาลหายไปจนหมด  ท่านแม่สีหน้าไม่ดีนัก กวักมือเรียกให้พวกเธอเข้ามา  พี่ๆของเธออยู่ในความสงบ คาดว่าคงเดาฐานะของแขกพิเศษคนนั้นได้  ในอาณาจักรฟานส์ ไม่มีใครที่ไหนอยากลองดีบอกว่าท่านพ่อไม่มีมารยาท แถมยังเรียกตัวเองว่า “เรา” นอกจากพระราชาอีกแล้ว  “ทำความเคารพฝ่าพระบาทก่อน”  พวกเธอเรียงแถวกันทำความเคารพ “แขกพิเศษ” ของท่านพ่อ  “โซล โซลิสเซ่ และเซลด้า เพคะ” ท่านแม่เธอแนะนำด้วยน้ำเสียงเรียบๆ  “นับว่ามีมารยาทใช้ได้ ไม่เหมือนใครบางคน” พระราชาพยักพระพักตร์อย่างพอพระทัย   ท่านแม่ส่งสายตามาให้พวกเธอและย้ายไปมองไปที่โซฟาที่อยู่ไกลออกไป  “ไปนั่งตรงนั้นสิ”  &nbsp;  พี่ชายและพี่หญิงของเธอนั่งลงสงบเสงี่ยม ท่าทางเรียบร้อยผิดปกติ เซลด้าเดินตามไปนั่งบนโซฟาตัวยาวด้วย ตอนนี้พวกเธอนั่งเรียงกันสามคนบนโซฟาตัวนั้นอย่างเรียบร้อย  &nbsp;  “ตกลงเรื่องนี้ ทำตามที่เราว่าก็แล้วกัน” น้ำเสียงของพระราชาเย็นชาและเด็ดขาด “โดยหลักการแล้ว ที่เราพูดมา ไม่มีเหตุผลอะไรจะโต้แย้งอยู่แล้ว”  “นายไม่มีลูก เกี่ยวอะไรกับฉันด้วย” ท่านพ่อเหมือนจะลืมไปแล้วว่าเขาเป็นพระราชา หรือถึงไม่ลืม ก็ไม่สนใจว่าเขาเป็นพระราชา  “ฉันไม่ยกให้นายแล้วจะทำไม”  “ตามกฏ ถ้าฉันไม่มีทายาท ฉันสามารถเลือกรับบุตรบุญธรรมจากเชื้อพระวงศ์สายรองลงมา ซึ่งก็คือนาย” อีกฝ่ายดูจะลืมตัวเช่นกันว่าตัวเองเป็นพระราชา คำว่าเรา เขาก็เลิกใช้ไปแล้ว  “โดยหลักการแล้วฉันมีสิทธิ์ จะเลือกคนไหนก็ได้เป็นบุตรบุญธรรม นายไม่มีสิทธิ์คัดค้าน”  “ที่นายควรทำไม่ใช่รับบุตรบุญธรรม แต่ไปหาทางทำลูกของตัวเอง อย่าบอกนะว่านายทำไม่เป็...” คำพูดท่านพ่อยังไม่จบประโยค มือของท่านแม่ก็ถูกยกมาปิดปากเขาเสียแล้ว  “นายพูดแบบนั้นไม่ได้” ท่านแม่ของเธอกระซิบปรามท่านพ่อ “เจรจาต่อรอง เข้าใจไหมคำว่าเจรจา”  สีพระพักตร์ของพระราชาย่ำแย่อย่างที่สุด “นายจะมากเกินไปแล้วนะ”   ถ้วยชาตรงโต๊ะน้ำชาของท่านพ่อแตกละเอียด น้ำชากระเด็นสาดออกมา   ท่านพ่อปรายตามอง น้ำชาพวกนั้นกลายเป็นน้ำแข็ง  ท่านแม่เธอทำหน้าเคร่งขรึม “ฝ่าพระบาท ถ้วยชาพวกนี้ราคาไม่น้อยนะเพคะ”  “มันแตกได้อย่างไรไม่รู้เหมือนกัน ทำไมเธอไม่คิดล่ะว่าเขาทำหลุดมือแตกเอง” น้ำเสียงอีกฝ่ายตอบกลับมาอย่างเย็นชา  &nbsp;  “ฉันไม่ตกลง ในเมื่อนายมีลูกนอกสมรสได้ นายก็รับลูกนอกสมรสของตัวเองเป็นลูกบุญธรรมเสียสิ” ท่านพ่อน้ำเสียงเย็นชาแต่สายตาแทบจะพ่นไฟได้  &nbsp;  “นายพูดจาเหลวไหล ฉันไม่เคยมีลูกนอกสมรส” อีกฝ่ายตอบกลับมาด้วยบรรยากาศเย็นยะเยือกไม่แพ้กัน  “นายมี”  “ไม่มี”  “มี”  “ไม่มี”  “ในเมื่อทำลูกนอกสมรสได้ แปลว่าทำเป็นถูกไหม”   ทำลูกนอกสมรสแปลว่าอะไร เหมือนปั้นตุ๊กตาหรือเปล่า  ท่านแม่กระชากแขนเสื้อท่านพ่อหลายทีเป็นเชิงบอกให้เขาหยุดพูดจนเสื้อแทบจะขาด แต่เหมือนเขาจะลืมตัวไปแล้ว แม้แต่ท่านแม่เขาก็ไม่เกรงใจ  “ฉันบอกแล้วไงว่าฉันไม่เคยมีลูกนอกสมรส นายกล่าวหาฉัน” อีกฝ่ายใบหน้าเขียวคล้ำ แววตาแทบจะฆ่าคนได้เช่นกัน “นายพูดแบบนี้กล่าวหาฉันชัดๆเลย ฉันจะทูลฟ้องเสด็จแม่ว่านายกล่าวหาฉันโดยปราศจากความจริงและจงใจทำให้ชื่อเสียงฉันแปดเปื้อน”  &nbsp;  เซลด้าเหลือบมองไปทางโซลและโซลิสเซ่ บทโต้เถียงกันแบบนี้เหมือนโซลกับโซลิสเซ่เวลาแย่งของเล่นไม่มีผิด แล้วใครสักคนหนึ่งเริ่มเสียเปรียบ เอาเรื่องนี้ไปฟ้องท่านแม่  “ชื่อเสียงนายแปดเปื้อน เกี่ยวอะไรกับฉันด้วย นายไม่มีสิทธิ์ฟ้องแม่ นายหาเรื่องฉันแบบนี้ไม่ได้”  นั่นไง เหมือนโซลกับโซลิสเซ่เวลาทะเลาะกันแย่งของเล่นจริงๆ  “นายกล่าวหาว่าฉันมีลูกนอกสมรส ฉันไม่เคยทำตัวเหลวไหลแบบนั้น”   “นายมี”  “ไม่มี”  “มี”  “ไม่มี”  เหมือนโซลกับโซลิสเซ่ตอนทะเลาะกันว่าใครเป็นคนทำแจกันคริสตัลราคาแพงของท่านแม่แตก ต่างฝ่ายต่างบอกว่าอีกฝ่ายหนึ่งเป็นคนทำ ตัวเองไม่ได้ทำ  หลังจากเถียงกันไม่ได้คำตอบ สองคนนั้นจะเริ่มทุบตีกัน...แล้วพระราชากับท่านพ่อจะตีกันหรือเปล่า  &nbsp;  เวทย์สายฟ้าพุ่งใส่ท่านพ่อและถูกต้านไว้ด้วยเวทย์ไฟสักอย่าง ผลจากการกระทบกันของเวทย์ทำให้พรมที่พื้นไหม้ไปเป็นแถบ  เวทย์ลูกไฟจากที่ไหนไม่รู้พุ่งใส่ท่านพ่ออีก ท่านพ่อใช้เวทย์ต้านรับ ผลที่ได้คือสะเก็ดไฟกระเด็นไปโดนผ้าม่านที่เป็นไหมปักลายไหม้ไปเป็นแผง  เก้าอี้ที่ท่านพ่อนั่งกลายเป็นน้ำแข็ง เช่นเดียวกับฝั่งตรงข้าม เก้าที่พี่พระราชาประทับตอนนี้มีดาบนับ 10เล่มปักอยู่ เก้าอี้ 2 ตัวนั้นพังเสียแล้ว น่าเสียดายของจริงๆ  พวกเขาทั้งสองคนไม่ได้นั่งอยู่แล้ว ต่างฝ่ายต่างยืนจ้องหน้ากัน สายตาฟาดฟันฝ่ายตรงข้าม  ด้วยความรวดเร็ว ตั้งแต่พวกเขาเริ่มต่อสู้กัน ท่านแม่กวาดพวกเธอทั้ง 3 คนไปหลบหลังเก้าอี้โซฟาตัวใหญ่ที่พวกเธอนั่งอยู่ พร้อมร่ายเวทย์ป้องกัน  พวกเธอเกาะพนักโซฟาดูการประลองอย่างสนอกสนใจ  พี่น้องกัน หากโตเป็นผู้ใหญ่เวลาทะเลาะกันจะไม่แค่ตีกันธรรมดา แต่จะประลองเวทย์กันแทน  นี่จะมีการประลองเกิดขึ้นในห้องรับรองแขกใช่ไหม  “ได้ยินว่า พระราชาทรงใช้เวทย์สายฟ้าติดต่อกันได้สูงสุดถึง 16ครั้ง” โซลิสเซ่กระซิบอย่างกระหยิ่มยิ้มย่อง ดูเหมือนโซลิสเซ่มั่นใจว่าตัวเองจะชนะพนัน  เวทย์สายฟ้า 16 ครั้ง แล้วท่านพ่อจะสู้ได้ไหม   ได้ยินว่าเวทย์สายฟ้าแค่ครั้งเดียวก็ฆ่าคนได้แล้ว  “แต่ท่านพ่อ สามารถล้มสิงโตภูเขาพร้อมๆกันได้ 5 ตัว แถมร่ายเวทย์ไฟรุนแรงได้เท่าภูเขาไฟระเบิด” โซลไม่ยอมแพ้...หมายถึงไม่ยอมแพ้พนัน  ใช่ ท่านพ่อก็เก่งเหมือนกัน ท่านแม่เคยบอกว่าเรื่องการต่อสู้ ท่านพ่อเก่งที่สุด แล้วใครจะชนะล่ะ  หากวัดแล้ว เวทย์ภูเขาไฟระเบิดน่าจะรุนแรงกว่าเวทย์สายฟ้า 16 ครั้ง ที่แน่ๆหากใช้ทั้งหมดที่ว่า คฤหาสน์ของพวกเธอพังเละแน่นอน  “แต่พวกเขาจะใช้เวทย์รุนแรงขนาดนั้นไหมเนี่ย” โซลิสเซ่เปรยขึ้นมา  “บ้านจะพังไหมเนี่ย” โซลกระซิบถามโซลิสเซ่เบาๆ  “แล้วคืนนี้พวกเราจะนอนที่ไหน” เซลด้าเริ่มกลุ้มใจบ้าง ถ้าบ้านพังแปลว่าไม่มีที่นอน  “ยายลูกเป็ด ที่ควรกังวลคือ พวกเราจะโดนลูกหลงหรือเปล่า” โซลิสเซ่กระซิบ  “พวกเราอาจจะโดนลูกหลงบาดเจ็บได้” โซลดูกลุ้มใจ  เซลด้าปรายตามอง ท่านแม่สีหน้าไม่ค่อยดี คิ้วขมวดเป็นปม  ท่านพ่อเริ่มโจมตีอีกครั้งด้วยเวทย์ลูกไฟขนาดใหญ่ พระราชาทรงส่งเวทย์ไฟแบบเดียวกันมาต้าน ประกายของลูกไฟแตกกระเจิงไปโดนโคมคริสตัลบนเพดานตกลงมาแตกกระจายเป็นชิ้นๆ เพดานไหม้เป็นแถบ รูปวาดเทวดามีปีกบนฝ้าเพดานกลายเป็นรอยไหม้ขนาดใหญ่  ได้ข่าวว่าเป็นโคมไฟราคาหลายร้อยเหรียญทอง และรูปวาดนั่นมีมาตั้งแต่สมัยสร้างคฤหาสน์แล้ว เป็นรูปวาดเก่าแก่อายุกว่า 500 ปี  ท่านแม่เธอลุกขึ้นยืนกรีดร้อง “หยุดดดดด!!! ที่นี่บ้านฉัน พวกนายสู้กันที่นี่ไม่ได้ ใครจะประลองให้ไปสู้กันที่เมืองหลวงเลย แคว้นเทรลิสมีกฏห้ามประลอง”  “ฉันปล่อยให้พวกนายพังบ้านฉันไม่ได้” ท่านแม่พูดอย่างเฉียบขาด เหมือนความกลัวว่าบ้านจะพังต้องเสียเงินซ่อมทำให้ท่านแม่ลืมไปแล้วว่าแขกพิเศษเป็นพระราชา ลืมไปแล้วว่าท่านพ่อเป็นสามี  “พระราชวังจะพังไม่เป็นไร แต่บ้านฉันพังไม่ได้” ท่านแม่ย้ำอีกครั้ง  “ฝ่าพระบาท หากจะใช้กำลังกัน กลับไปวันนี้เลย ที่นี่ไม่ต้อนรับ”  ความเสียดายและกลัวของพังทำให้ท่านแม่เป็นกบฏได้เลยทีเดียว  “ถ้านายไม่หยุด ฉันจะไล่นายออกจากบ้าน”ท่านแม่หันมาคาดโทษท่านพ่อ อ้อ ตกลงว่าเธอเข้าใจผิดเอง ท่านแม่ยังไม่ลืมว่าท่านพ่อเป็นสามี   เซลด้าบันทึกไว้ในสมองแล้ว ภรรยานอกจากจะต้องหาเงินเลี้ยงครอบครัวและปล่อยให้สามีทำเงินหายแล้ว ยังมีสิทธิ์ไล่สามีออกจากบ้านได้  พี่น้องที่กำลังทะเลาะกันอยู่ในความสงบทันที  &nbsp;  ไม่ต้องถามว่าศึกครั้งนี้ใครเป็นผู้ชนะ  เซลด้ายื่นมือ 2 ข้างไปหาพี่ๆ โซลและโซลิสเซ่หยิบนาฬิกาพกและแหวนพลอยวงนั้นออกมาวางให้เธอ เซลด้ารับมาเก็บใส่กระเป๋าด้วยความภูมิใจ  พวกพี่ๆของเธอนับว่าซื่อสัตย์ ไม่ขี้โกง แพ้พนันก็ยอมจ่ายแต่โดยดี  เซลด้ายืดตัวขึ้น เธอมีพรสวรรค์ด้านการพนันจริงๆ  ระหว่างที่กำลังกระหยิ่มยิ้มย่องกับของเดิมพันที่เธอกวาดมาได้ มีเสียงดังขึ้นมา  “เราหาที่ไปประลองกันดีกว่า” ท่านพ่อพูดขึ้นมา   “หากฉันชนะ นายเลิกพูดเรื่องนี้อีก เลิกยุ่งกับครอบครัวฉันด้วย”  “ฉันไม่ใช่พวกชอบใช้กำลัง” อีกฝ่ายโต้กลับ  ไม่ชอบใช้กำลัง แต่ทำห้องรับแขกพังไปแล้วไม่ใช่หรือไง เซลด้าแอบคิดในใจ  “ไม่ลองถามเซลด้าดูหน่อยหรือว่าคิดว่าอย่างไร”  สายตาทุกคู่มองมาที่เธอ  เซลด้างุนงงไปชั่วขณะ  หมายถึงอะไร คิดว่าอะไร เธอไม่ค่อยเข้าใจ  “เรื่องวันนี้ เธอคิดว่าอย่างไร” พระราชารับสั่งกับเธอ น้ำเสียงที่ได้ยินนุ่มนวลกว่าตอนทะเลาะกับท่านพ่อเธอราวกับคนพูดคนละคนกัน  “คิดว่าอย่างไร” เซลด้าทวนคำพูด หรือว่าพวกเขาอยากให้เธอไกล่เกลี่ย  เซลด้าทบทวนในใจ เวลาพี่ชายกับพี่สาวเธอทะเลาะกันแย่งของเล่น ท่านแม่ไกล่เกลี่ยกันว่าอย่างไร  เซลด้ายืดตัวขึ้น พูดอย่างเคร่งขรึม เลียนแบบคำพูดของท่านแม่ “เป็นพี่น้องไม่ควรทะเลาะกัน มีอะไรก็ต้องค่อยๆพูดค่อยๆจา” จะบอกว่าของเล่นก็ต้องแบ่งๆกันได้ไหม  แต่ท่านพ่อกับพระราชาเป็นผู้ใหญ่แล้ว ไม่น่าจะเล่นหรือแย่งของเล่นอีก ไม่เข้าใจทำไมถึงได้ทะเลาะกัน  “ของที่มีก็ต้องแบ่งๆกันระหว่างพี่น้อง เหมือนที่บอกว่าการกุศลเริ่มที่ในบ้านก่อน และบ้านที่ภายในแบ่งแยกกันเองย่อมอยู่ไม่ได้” ยืมคำพูดที่โซลิสเซ่เคยพูดมาใช้   “พี่น้องแตกแยกกันย่อมไม่ดีแน่นอน”  สีหน้าท่านพ่อที่บูดบึ้งย่ำแย่ลงกว่าเดิม  “การกุศลเริ่มที่ในบ้านก่อน ของที่มีย่อมแบ่งๆกันระหว่างพี่น้อง...พูดได้ดี” พระราชารับสั่งอย่างมีชัย “เห็นได้ชัดว่าลูกสาวนายมีน้ำใจกว่านายมาก”  นี่คือคำชมใช่ไหม...เซลด้าพยักหน้าให้กับตัวเองอย่างภูมิใจ  “เรื่องที่ฝ่าพระบาทขอมา” น้ำเสียงท่านแม่อ่อนลง ฟังดูนุ่มนวลเชิงประจบเอาใจ  “เอาไว้เซลด้าผ่านการวัดพลังเวทย์ก่อนค่อยว่ากัน ถึงเวลานั้น พระราชินีอาจจะทรงมีข่าวดีแล้วก็ได้”  “ได้ อีก 4 เดือนข้างหน้า เราค่อยมาตกลงกันใหม่”  &nbsp;  การประลองในห้องรับรองแขกจบลงโดยดี   ก่อนมื้ออาหารเย็น เซลด้าได้ยินเสียงท่านแม่กระซิบกับท่านพ่อ  “เดี๋ยวเราหาทางส่งยาดีๆไปให้พระราชินี เรื่องนี้ยังพอมีเวลาอีกหลายเดือน”  “อือ” ท่านพ่อพยักหน้าอย่างเห็นด้วย  พระราชินีประชวรเป็นโรคอะไร เหตุใดต้องใช้ยา  

 </div> 
