 <div style="word-wrap: normal;width:90%;">
			
				
Note ช่วงนี้จะอัพสัปดาห์ละสองรอบค่ะตามที่อยากได้กัน คืออัพทีละ 50% สำหรับคนที่ชอบอ่านยาวๆ รอครบ 100%ค่อยเปิดอ่านก็ได้ค่ะ&nbsp;คฤหาสน์ตระกูลเทรลิสเด็กสาวในชุดกระโปรงสีน้ำเงินเดินลงบันไดมาอย่างช้าๆ เส้นผมสีดำยาวสลวยของเธอถูกปล่อยโดยไม่ได้เกล้าขึ้นไปทำให้วันนี้เธอดูเหมือนเด็กสาวหน้าตาสวยงามธรรมดาคนหนึ่งมากกว่าท่านหญิงที่สูงศักดิ์อย่างทุกที ใบหน้าบ่งบอกว่าเธอมีเรื่องบางอย่างให้ครุ่นคิดขณะจ้องมองพ่อบ้านให้สาวใช้ขนข้าวของเข้ามาช่วงปีใหม่เป็นธรรมดาที่จะวุ่นวาย ต้องมอบของขวัญให้คนอื่น และมีคนมอบของขวัญให้ท่านพ่อของเธอสายตาเธอเห็นสาวใช้คนหนึ่งเดินถือกล่องเครื่องประดับกล่องเล็กๆกล่องหนึ่งเข้ามา เธอจำได้ว่าสาวใช้คนนี้ทำงานดูแลพวกข้าวของเครื่องใช้ให้อเล็กซิส“นี่อะไร” เธอถามพร้อมรอยยิ้มบางๆ“เอ่อ นี่เป็นของที่ลอร์ดอเล็กซิสสั่งทำจากร้านเครื่องประดับค่ะ ท่านหญิง”เรนิสก้าวเข้าไปในห้องโถงพักผ่อนสำหรับครอบครัว เธอยิ้มให้กับอเล็กซิสที่กำลังพูดคุยกับดยุคแห่งเทรลิส“พี่ชาย…”น้ำเสียงเธออ่อนโยนฟังดูนุ่มนวลว่าปกติอเล็กซิสเงยหน้าขึ้นมามองพร้อมสีหน้าสับสนเธอชูกล่องเครื่องประดับเล็กๆนั้นขึ้นมา “ขอบคุณมากสำหรับของขวัญปีใหม่ ถูกใจฉันมากๆ”ใบหน้าหล่อเหลาของเด็กหนุ่มเปลี่ยนเป็นแดงก่ำก่อนที่เขาจะปรับสีหน้าพร้อมกับฝืนยิ้มให้เธอ&nbsp;“ของชิ้นนั้น…”“แน่นอน ฉันมีของขวัญปีใหม่ให้พี่ชายเช่นกัน” เธอพยักหน้าให้สาวใช้คนสนิทส่งเสื้อคลุมขนสัตว์สีดำให้กับอเล็กซิส “หวังว่าพี่ชายจะถูกใจ”“ขอบคุณ” เด็กหนุ่มรับมา สีหน้าเขาไม่ดีนักแต่ยังคงตอบรับน้ำใจของเธอด้วยคำขอบคุณดยุคแห่งเทรลิสมองบุตรสาวและบุตรบุญธรรมสลับกันไปมา ริมฝีปากมีรอยยิ้มบางๆด้วยความเอ็นดู “ปีใหม่นี้ดูจะเป็นการเริ่มต้นปีที่ดี”เด็กสาวคลี่ยิ้ม รอยยิ้มสดใส “แน่นอนค่ะ เป็นการเริ่มต้นที่ดีสำหรับอะไรหลายๆอย่าง”เธอหันไปยิ้มให้เด็กหนุ่มด้านข้าง “ใช่ไหมคะ พี่ชาย”อเล็กซิสฝืนยิ้มให้เธอ รอยยิ้มเขาไม่เป็นธรรมชาตินัก “อืม…เป็นการเริ่มต้นปีที่ดี”เรนิสนั่งอยู่ที่โต๊ะเครื่องแป้ง ในมือพลิกจี้พลอยสีชมพูรูปหัวใจล้อมเพชรที่คล้องกับสร้อยคอทองคำไปมา&nbsp;“ลอร์ดอเล็กซิสน่ารักจริงๆเลยนะคะ จี้พลอยชิ้นนี้สวยจริงๆ ท่าทางจะราคาแพงไม่น้อย” แอนนาสาวใช้คนสนิทสางผมของเธอด้วยหวีเบาๆ พร้อมกับชำเลืองดูสีหน้ายิ้มกริ่มของเด็กสาวที่น่าจะอารมณ์ดีจากการกลั่นแกล้งใครสักคนได้“พลอยเม็ดนี้ไม่ใช่ของหาได้ง่ายๆ อเล็กซิสคงใช้ความพยายามไม่น้อยในการหามันมา” เรนิสยกขึ้นมาเพ่งมอง แสงไฟจากลูกแก้วให้ความสว่างตกกระทบพลอยรูปหัวใจสีชมพูที่ใสไร้ตำหนิ แสงไฟทำให้พลอยเม็ดนั้นเฉิดฉายกว่าเดิม “ราคาไม่น่าจะต่ำกว่าห้าร้อยเหรียญทอง”“ท่านหญิงจะสวมไปงานเลี้ยงปีใหม่คืนนี้เลยหรือเปล่าคะ”ริมฝีปากเธอคลี่ยิ้มขณะเก็บของชิ้นนั้นกลับลงไปในกล่อง “ไม่เป็นไร ของสวยๆแบบนี้เอาเก็บไว้เป็นที่ระลึกดีกว่าจะเอามาใช้”เธอยื่นกล่องใบนั้นให้กับแอนนา แววตามีแววขยะแขยงที่พยายามเก็บซ่อนไว้ “เอาไปเก็บในห้องเก็บของส่วนตัวของฉัน ไม่ต้องเอามาให้ฉันเห็นอีก”แอนนามองด้วยสีหน้าประหลาดใจ แต่ไม่ได้ถามอะไรเพิ่มเติม นับวันท่านหญิงของเธอมีแต่จะดูแปลกไป ตอนที่ได้รับของชิ้นนี้มาท่านหญิงมีสีหน้ายินดีชัดเจน แต่ตอนนี้กลับกลายเป็นว่าไม่ชอบเสียอย่างนั้น“ของชิ้นนี้ไม่เหมาะกับฉันเท่าไหร่ พลอยสีชมพูไม่เคยเข้ากับฉันอยู่แล้ว อีกทั้งคนให้ไม่ได้เต็มใจที่จะให้ หากฉันใช้ มันดูเป็นการอวดโอ่เกินไป” ท่านหญิงพูดกับเธอเบาๆเมื่อเห็นว่าเธอมีสีหน้าสงสัย “แต่เขาไม่ควรจะมีข้อโต้แย้ง เงินที่ซื้อก็เป็นเงินของท่านพ่อ ไม่ใช่เงินส่วนตัวของเขาเสียหน่อย”นั่นทำให้แอนนาสับสนยิ่งกว่าเดิม ในเมื่อเป็นของขวัญปีใหม่จากลอร์ดอเล็กซิส ทำไมท่านหญิงถึงได้บอกว่าคนให้ไม่ได้เต็มใจที่จะให้เงินที่ท่านหญิงใช้ หรือเงินของลอร์ดอเล็กซิสใช้ ล้วนเป็นเงินของท่านดยุคเหมือนๆกัน เธอยังคงไม่เข้าใจว่าทำไมท่านหญิงถึงได้คิดเล็กคิดน้อยเธอหยิบกล่องใบนั้นไปว่างบนโต๊ะ สำหรับเตรียมเอาไปเก็บในกรุสมบัติย่อมๆของท่านหญิง“แล้วคืนนี้ ท่านหญิงจะใช้เครื่องประดับชิ้นไหน”เสียงเคาะประตูดังขึ้นมา แอนนาเดินไปเปิดประตูให้เลดี้มาร์ธาที่เดินเข้ามาด้วยสีหน้าแช่มชื่น“คนของพระราชวังส่งของขวัญมาให้เช้านี้ค่ะ มีของขวัญปีใหม่จากเจ้าชายให้ท่านหญิงด้วยนะคะ”ใบหน้าสวยของเด็กสาวมีรอยยิ้มกว้างขึ้นมาทันที ผิดกับรอยยิ้มเมื่อสักครู่ “รีบเอามาให้ฉันดูเร็ว”เลดี้มาร์ธาส่งกล่องไม้วาดสีลวดลายสวยงามดูประณีตให้เธอ ภายในกล่องมีหวีสับทองคำประดับเพชรเล็กๆด้ามหนึ่งแอนนามีสีหน้าแปลกใจ “ปีนี้ของขวัญจากเจ้าชายดูจะธรรมดาไปสักหน่อยนะคะ”ปกติแล้วของขวัญจากพระราชวังจะเป็นของขวัญหรูหราราคาแพง ของชิ้นนี้แม้จะราคาไม่ถูก แต่ดูจะด้อยกว่าทุกปีที่ผ่านๆมาท่านหญิงกลับไม่ได้มีสีหน้าน้อยใจสักนิด เธอยิ้มแล้วตอบมาว่า “ปีนี้เจ้าชายคงจะไม่ค่อยมีเงิน”เลดี้มาร์ธาจุ๊ปาก “ท่านหญิง พูดแบบนี้ได้อย่างไรคะ เกิดใครมาได้ยินเข้า จะไม่ดี”ท่านหญิงเรนิสทำหน้าไม่เห็นด้วย “ก็เจ้าชายตรัสแบบนั้นจริงๆ”แอนนารีบคลี่คลายบรรยากาศด้วยการเปลี่ยนเรื่องคุย “ท่านหญิง แล้วของขวัญที่เตรียมไว้จะให้ส่งให้เลยไหมคะ”ท่านหญิงดูลังเลครู่หนึ่งก่อนที่จะตัดสินใจได้ “ไม่เป็นไร ของชิ้นนั้นเอาไว้ให้ตอนวันเกิด บอกพ่อบ้านให้ส่งอย่างอื่นให้แทน”เลดี้มาร์ธาทำหน้ากระอักกระอ่วนยามได้ยินว่าท่านหญิงจะส่งของขวัญอะไรให้เจ้าชาย“จะดีหรือคะท่านหญิง”“ดีสิ…” เธอทำหน้าตาไร้เดียงสาที่ในช่วงหนึ่งปีให้หลังนี้น้อยครั้งจะได้เห็นสีหน้าแบบนี้ “เจ้าชายตรัสเองว่าพระองค์ไม่ค่อยมีเงิน”แอนนาขมวดคิ้ว หากเจ้าชายไม่มีเงิน แล้วใครจะมีเงินท่านหญิงคล้ายกับจะอ่านสีหน้าของแอนนาออก แต่เธอยังยืนยันความเชื่อเดิมของเธอ “เจ้าชายตรัสว่าอย่างนั้นจริงๆนะ เธอไม่เชื่อฉันหรือไง”เลดี้มาร์ธาถอนหายใจเมื่อท่านหญิงยืนกรานเช่นนั้น เธอขอตัวไปเตรียมของขวัญด้วยสีหน้าไม่ดีนักเรนิสลูบหวีสับทองคำด้ามนั้นไปมา เสียงของแอนนาถามเธออย่างไม่แน่ใจว่า “ท่านหญิง หรือว่าจะใช้หวีสับด้ามนี้ในงานปีใหม่”เธอเก็บหวีสับลงไปในกล่อง “ไม่เป็นไร หวีทองคำของฉัน ฉันมีหน้าที่แค่รักษามันไว้ ไม่จำเป็นต้องเอามาอวดให้ใครดู”“งั้นจะให้เอาไปเก็บไว้ไหมคะ”“ไม่ต้อง เอาวางไว้บนโต๊ะนี่แหละ ตอนที่กลับไปโรงเรียน ฉันจะเอาไปด้วย”แอนนาถอนหายใจ นับวัน ท่านหญิงยิ่งดูยากเกินกว่าจะเข้าใจขึ้นเรื่อยๆพระราชวังซีริลมองคู่เต้นรำที่สูงศักดิ์ที่สุดในอาณาจักรซึ่งกำลังเต้นรำกลางห้องโถง ฉลองพระองค์ของพระราชาเป็นฉลองพระองค์สีดำประดับด้วยไหมทองคำ ส่วนของพระราชินีเป็นฉลองพระองค์สีฟ้าอ่อนประดับด้วยมุกเขายิ้มเยาะในใจ…เห็นได้ชัดว่าไม่ได้นัดกันมา ต่างฝ่ายต่างไม่สนใจที่จะใส่ชุดให้เข้ากันได้ หรืออย่างน้อยให้สีไปในเฉดเดียวกันแบบคู่สมรสชนชั้นสูงคู่อื่นๆหลังจากจบเพลงแรก ทั้งคู่ต่างแยกย้ายไม่สนใจกันอีก เป็นอย่างนี้ตั้งแต่เขาจำความได้ จนกระทั่งฝ่ายหนึ่งตายจากกันไปพระราชาทรงรับแก้วไวน์จากเลดี้เบ็ธ ส่วนพระราชินีทรงเต้นรำเพลงถัดไปกับน้องชายลูกแหง่ เขามองตามคู่เต้นรำคู่นั้นอย่างเงียบๆ หากให้เขาคาดเดา พอเพลงนี้จบพระราชินีคงจะปลีกพระองค์ออกจากงานเลี้ยงอย่างเงียบๆเช่นเคยเธอไม่ได้มองมาทางเขา และไม่ได้มีท่าทีว่าจะสนใจว่าเขาจะทำอะไรหรืออยู่ส่วนไหนของห้องโถง เหตุการณ์แบบนี้เกิดขึ้นเสียจนเขาชาชินเสียแล้วหลายปีให้หลัง ทุกอย่างที่เธอแสดงออกกลับเปลี่ยนไปจนเขาประหลาดใจ กลายเป็นว่าเขาเองเสียอีกที่ไม่คุ้นชินและเป็นฝ่ายรักษาระยะห่างเสียเองเขากำลังคิดถึงสิ่งที่เขาได้ยินก่อนที่จะมาที่นี่ คำขอโทษรวมถึงอะไรหลายๆอย่างที่เธอบอกกับเขามันมีบางอย่างไม่ถูกต้อง เด็กคนเดียวจะมีแม่สองคนได้อย่างไร…ทำไมทั้งเลดี้เบ็ธและพระราชินีต่างคิดว่าตัวเองเป็นแม่ที่แท้จริงของเขาได้“คิดอะไรอยู่เพคะ”เขาหันไปมองเด็กสาวที่ยืนอยู่ข้างๆเขาสักพักหนึ่งคิดอะไรงั้นหรือ...“คิดอะไรเพลินๆ เรื่องบางอย่างคิดมาตั้งนานแล้วยังคิดไม่ออก”“ไม่น่าเชื่อว่าจะมีอะไรที่เจ้าชายคิดไม่ออก” เรนิสเอียงคอทำหน้าสงสัยเขายิ้มมุมปาก “อย่างน้อยก็มีเรื่องหนึ่งที่ฉันคิดไม่ออก ฉันไม่เข้าใจว่าทำไมฉันถึงได้ของขวัญปีใหม่เป็นเหรียญทองสองพันเหรียญทอง”เธอหัวเราะคิกคักก่อนที่จะตอบเขาว่า “เจ้าชายตรัสเองว่าไม่มีเงิน”เรื่องแบบนี้เธอก็เชื่อด้วยอย่างนั้นหรือ…เชื่อคนง่ายเกินไปหน่อยไหม…“อ้อ…” เขาลากเสียงยาวเป็นเชิงหยอกล้อ น้อยครั้งที่เขาจะอารมณ์ดีแบบนี้ “เป็นของขวัญที่ดี ฉันไม่มีเงินจริงๆ”ก็ไม่เลว ถึงแม้เขาจะไม่ขาดเงิน เวลาจะซื้ออะไรสามารถให้คนไปเบิกจากท้องพระคลัง แต่ทุกอย่างจะถูกบันทึกและมีการรายงาน&nbsp;น้องชายลูกแหง่เท่าที่เขารู้สามารถขอจากเงินส่วนพระองค์ของพระราชินีได้ หากจะเอาเงินไปทำอะไรนอกลู่นอกทางอย่างเล่นการพนัน แต่เขาไม่คิดว่าเขาอยากจะออกหน้าขอเงินจากพระมารดาเงินก้อนนี้ในเมื่อไม่ได้ออกมาจากท้องพระคลัง เขาจะเอาไปทำอะไร พระราชาจะไม่ทรงทราบทั้งนั้น“มีคนเคยบอกฉันว่ามีเงินมากขึ้นอีกนิด ไม่ใช่เรื่องเสียหายอะไร” อารมณ์ที่ดีกว่าปกติทำให้เขาพูดเล่นออกมา เขาจำได้ว่าเมื่อก่อนเธอเคยพูดแบบนี้หลายครั้งเธอเอียงศีรษะทำหน้าคิด “คนพูดเข้าใจพูด…คำพูดประโยคนั้นถูกต้องจริงๆ การมีเงินเพิ่มไม่ใช่เรื่องเสียหาย… ถึงแม้ว่ามันจะฟังดูงกไปสักนิด”เธอทำหน้าครุ่นคิดต่อก่อนจะพูดว่า “แต่การจะ งก ไปสักนิด ก็ไม่ใช่เรื่องเสียหายเหมือนกัน”คราวนี้เขาหัวเราะออกมาอย่างอดไม่ได้ “พูดได้ดี การจะงกไปสักนิดก็ไม่ได้เสียหายจริงๆ”สิ่งที่เกิดขึ้นทำให้เรนิสเปลี่ยนไปในเวลาไม่กี่วัน งานปีใหม่ในพระราชวัง ชุดของเธอไม่หรูหราอย่างที่เคย เส้นผมที่เกล้าแบบมีผมเปียคาดหลังไม่ได้มีไข่มุกเม็ดใหญ่ 8 เม็ดประดับอย่างทุกครั้ง แต่กลับมีอยู่แค่เม็ดเดียวพอไม่ให้โล่งเกินไป ถึงกระนั้นก็เป็นไข่มุกสีทองล้ำค่าอยู่ดีชุดที่สวมเป็นสีม่วงเรียบๆชายมีดิ้นทองเล็กน้อยไม่มากนัก ไม่สวมเครื่องประดับสักชิ้น นอกจากแหวนประจำตระกูลที่เขาแทบไม่เคยเห็นเธอสวมดูเรียบง่ายเมื่อเทียบกับหญิงสาวในตระกูลสูงคนอื่นๆแต่ดูแล้วสบายตาเขาไม่ได้ขอเธอเต้นรำและเธอก็ไม่เรียกร้องเช่นกันงานเลี้ยงให้ห้องโถงครึกครื้น ผู้คนต่างพูดคุยกันอย่างมีความสุข&nbsp;เขาไม่ชอบงานเต้นรำและไม่ชอบดูคนเต้นรำ ทำให้เขาหลบออกมาดูพลุที่จุดกันอย่างเอิกเกริกที่ระเบียงแสงพลุยามมองจากที่ระเบียงดูสว่างไสว เขาไม่ได้ออกมาดูพลุที่ระเบียงนานแล้วเช่นกัน แต่พลุในยุคที่เขาเป็นพระราชาไม่ได้จุดกันเยอะเท่านี้แน่นอน ทุกคนต่างรู้ว่าเขาไม่ชอบงานเลี้ยงหรูหราฟุ้งเฟ้อ ดังนั้นงานเลี้ยงต้องเรียบง่าย พลุแค่มีจุดพอเป็นพิธีเท่านั้นเด็กสาวข้างๆเขามองพลุอย่างเพลิดเพลิน ที่ตรงนี้มีเตาไฟรวมถึงลูกแก้วให้ความอุ่นทำให้อากาศหนาวจากภายนอกเข้ามาไม่ถึงเขาบอกไม่ถูกว่ารู้สึกอย่างไร เขาจำได้ว่าเคยมาดูพลุกับเธอแค่ครั้งเดียว ส่วนใหญ่เธอจะหลบออกจากงานเลี้ยงก่อนที่จะจุดพลุด้วยเหตุผลต่างๆนานา“คิดอะไรอยู่เพคะ” เธอเอียงศีรษะถามเขา“เธอ…อยากเป็นผู้หญิงที่สวยที่สุดในอาณาจักรหรือผู้หญิงที่รวยที่สุดในอาณาจักร” เขาถามเธอขึ้นมาลอยๆเธอทำหน้างุนงง คำตอบที่ได้กลับไม่ใช่สิ่งที่เขาคาดคิด เธอไม่เลือกข้อไหนทั้งนั้น“หม่อมฉันสวยที่สุดในอาณาจักรอยู่แล้ว…ตระกูลของหม่อมฉันก็รวยที่สุดในอาณาจักรอีกเช่นกัน”เขาอดยิ้มกับคำตอบของเธอไม่ได้ ที่พูดมาก็ไม่เชิงว่ามีส่วนไหนผิด…แต่มันฟังดูหลงตัวเองเกินไปหน่อยไหม…“ไหน ลองบอกมาสิเพคะว่าผู้หญิงคนไหนในอาณาจักรสวยกว่าหม่อมฉันบ้าง” เธอเชิดหน้าขึ้นถามเขา&nbsp;สีหน้าเธอตอนนี้บอกกับเขาว่า หากเขาพูดชื่อใครสักคนออกไป ผู้หญิงคนนั้นคงมีชะตาชีวิตที่ไม่ดีนัก“พระราชินี” เขาตอบด้วยน้ำเสียงราบเรียบเธอทำหน้างอง้ำ “นั่นยกเว้นให้คนหนึ่ง เอาเป็นว่าหม่อมฉันสวยที่สองในอาณาจักร”“แล้วไหนลองบอกมาสิเพคะว่านอกจากพระราชาแล้ว มีใครในอาณาจักรร่ำรวยกว่าท่านพ่อบ้าง ขนาดเจ้าชายเองยังตรัสเลยว่าไม่รวยเท่าท่านพ่อ”คราวนี้เขาหัวเราะออกมาอย่างอารมณ์ดี “เด็กโง่ หลงตัวเอง…เธอมันคิดอะไรตื้นเขินจริงๆ”จะมีใครนอกจากเธออีกไหมที่กล้าพูดออกมาว่าตัวเองสวยและรวยที่สุด…เขานั่งมองเด็กสาวที่คิดว่าตัวเองสวยและรวยที่สุดในอาณาจักร คัดลอกตำราเวทอย่างตั้งใจบนโต๊ะในห้องรับแขก ผ่านมาเกือบสองปีกว่าแล้วที่เขามาอยู่ที่นี่ เริ่มเห็นเค้าลางที่ลูกเป็ดจะเป็นหงส์ของเธอขึ้นมาเรื่อยๆ“ปากกาด้ามนั้นสวยจัง ขอได้ไหมคะ” เธอเงยหน้า สายตาจับจ้องปากกาเวทที่เขาถือในมือไม่วางตาเขาก้มลงมอง ปากกาเวทสีเงินประดับเพชรเล็กๆที่ด้ามจับ ราคาไม่ถูกสำหรับปากกาเวท แต่ถ้าเทียบกับพวกเครื่องประดับแล้ว ไม่ได้แพงอะไรเขายื่นปากกาด้ามนั้นให้เธอแล้วหยิบด้ามใหม่ออกมาเขียนแทน“ด้ามนั้นก็สวยด้วย” เธอจ้องปากกาที่เขาถือด้ามใหม่ เขายกมันขึ้นมาดู ปากกาด้ามนี้ธรรมดายิ่งกว่าด้ามแรกเสียอีก เป็นปากกาสีน้ำเงินล้วน ก้นปากกามีนิลเจียระไนประดับอยู่แค่เม็ดเดียว ปากกาเรียบๆเหมาะกับผู้ชาย เขายื่นให้เธออีกครั้งแล้วหยิบด้ามใหม่มาเธอยังคงจ้องปากกาของเขา แล้วออกปากขออีกครั้งเขาเริ่มสงสัย เด็กสาวที่รวยที่สุดในอาณาจักร ที่บ้านเธอไม่มีปากกาใช้หรืออย่างไร ถึงได้เอาแต่ขออาจจะเป็นไปได้ ตระกูลเทรลิสมีความงกแบบแปลกๆ เรนิสที่เขาเคยรู้จักบ้าสะสมเงินทองไม่ลืมหูลืมตา บางทีพฤติกรรมนี้อาจจะอยู่ในสายเลือด คลั่งไคล้ของที่ได้มาโดยไม่เสียเงินพฤติกรรมนี้ชัดเจนมากตอนเธอเป็นดัชเชสแล้ว กว่าเขาจะรีดไถเงินจากตระกูลเธอได้แต่ละครั้ง ต้องใช้ความพยายามมากกว่าการรีดไถเงินจากตระกูลอื่นๆ เธอมีข้ออ้างมากมายที่จะไม่จ่ายเงินให้กับเมืองหลวง&nbsp;โชคดีที่เซลด้ามีสายเลือดของราชวงศ์มาผสม ถึงแม้จะชอบสะสมเงินทองแต่อย่างน้อยเซลด้าไม่มีนิสัยงกแบบประหลาดๆเหมือนพวกตระกูลเทรลิส&nbsp;เขาเริ่มเห็นข้อดีของน้องชายลูกแหง่ขึ้นมาลางๆ&nbsp;เขายื่นให้เธอไป แล้วส่งกล่องใส่ปากกาให้เธอทั้งหมด “เธออยากได้ด้ามไหน หยิบไปสิ”ใบหน้าเธอแสดงความยินดีอย่างชัดเจน “ขอทั้งหมดเลย แล้วก็กล่องใส่ปากกาด้วย”ใบหน้าเขาแข็งค้าง เขาประเมินความงกและหน้าด้านของเธอต่ำเกินไป นี่ไม่มากเกินไปหน่อยหรือ&nbsp;ตระกูลเทรลิสที่ร่ำรวยได้ เพราะทายาทเป็นแบบนี้นี่เอง…ถือคติว่าการจะงกไปสักนิดไม่ได้เสียหายอะไร“เธอขอข้าวของคนอื่นแบบนี้ประจำหรือเปล่า”“เปล่า เพิ่งเคยขอซีริล เห็นปากกาพวกนี้แล้วอยากได้”“ถ้าเธอเอาไปหมดแล้วฉันจะใช้อะไรเขียน”เธอยื่นปากกาเวทของเธอให้แทน ปากกาด้ามนั้นทำจากทองคำล้วน ปลายด้ามประดับเพชรนับไม่ถ้วน ที่น่าจะแพงกว่าปากกาแท่งไหนๆในกล่องเขาเสียอีก&nbsp;หรือเธอจะคิดว่า ปากกาหลายด้ามของเขารวมกันอย่างไรก็แพงกว่าปากกาของเธอด้ามเดียว“ปากกาแบบนี้เป็นปากกาแบบผู้หญิง ฉันไม่ใช้” เขายื่นคืนให้เธอ แต่เธอไม่รับ&nbsp;“ซีริลใช้ไปก่อน สัปดาห์หน้าจะให้คนเอาปากกาใหม่มาให้”เขาขมวดคิ้ว ทำไมต้องทำให้ยุ่งยาก คืนปากกาให้เขามาสักด้ามก็พอ“มีคนเคยบอกว่าถ้าใช้ปากกาของคนฉลาดๆ จะฉลาดตาม” เธอพูดเสียงอ่อยๆมุมปากเขาแทบจะกระตุก เขาอดไม่ได้ที่จะดุเธอ “เชื่ออะไรไร้สาระแบบนั้น ปากกามันทำให้ฉลาดได้เสียที่ไหน”เธอก้มหน้างุด เก็บกล่องใส่ปากกาเวทของเขาไปทันทีไม่ยอมคืนแค่ปากกาไม่ใช่เรื่องใหญ่ เขาไม่ได้สนใจต่อเขารู้สึกคอแห้งขึ้นมาเลยกระแอมเล็กน้อยพร้อมกับมองไปที่โต๊ะ องครักษ์คนใหม่คงจะลืมชงชาให้แขกก่อนออกไปรอนอกห้องอยู่ดีๆเธอลุกขึ้นจากโต๊ะ แล้วเดินไปที่ตู้เก็บของในครัวที่อยู่ต่อจากโต๊ะอาหารตัวยาวที่อยู่ไม่ไกล“อยากได้น้ำชาสักถ้วยไหม” เธอถามเขายิ้มๆเขาพยักหน้า..น้ำชาสักถ้วยก็ดีบางทีเขารู้สึกว่าเวลาเขาขยับตัวเล็กน้อย เธอมักจะรู้ว่าเขาอยากได้อะไรเธอเคยบอกเขาว่า “ถ้าถูกใครสักคนต่อว่าตำหนิมาแทบจะวันเว้นวัน สักพักก็จะรู้เองว่าเขาชอบอะไรไม่ชอบอะไร”นั่นเป็นคำบอกกลายๆหรือเปล่าว่าเขาเข้มงวดกับเธอเข้มงวดแล้วอย่างไร ตราบใดที่ทุกอย่างเป็นไปตามเป้าหมาย เขาถือว่าเขาไม่ล้มเหลวเขาไม่ได้สนใจเธออีก สายตานั่งอ่านบันทึกลับของเขา ข้อมูลที่เขาจดไว้ในบันทึก มีตั้งแต่ความลับเล็กๆน้อยๆไปจนถึงความลับใหญ่ๆของแต่ละตระกูลผู้ครองแคว้น รวมถึงขุนนางตระกูลใหญ่ที่สำคัญที่เขาเคยให้คนสืบมา นึกเรื่องไหนออกเขาก็จดเก็บไว้ในบันทึกด้วยกลัวว่าเวลาผ่านไปนานๆแล้วเขาจะลืมใครเคยเลี่ยงภาษี รวมถึงทำสิ่งผิดกฎหมายสุ่มเสี่ยงต่อการถูกลงโทษสิ่งใดบ้างลูกนอกสมรสของใคร อยู่ที่ไหน ชู้รักเป็นใคร เขารู้เกือบทั้งหมดเมื่อก่อนเขาแค่สะสมข้อมูลไว้ เอาไว้ใช้เล่นงานเวลาเขาต้องการเล่นงาน แต่หากคนคนนั้นยังมีผลประโยชน์อยู่ และเรื่องที่ทำผิดไม่ได้หนักหนาอะไรมากนัก เขาพร้อมจะหลับตาข้างหนึ่งทำเป็นมองไม่เห็นความผิดที่ก่อแต่สำหรับอเล็กซิส…เขาถอนหายใจ คนคนนี้เขาคิดว่าอันตรายเกินไป เขาควรต้องหาทางกำจัดด้วยวิธีใดวิธีหนึ่งเธอหยิบถ้วยชาออกมาสองใบอย่างคล่องแคล่ว เตรียมน้ำตาล แล้วเปิดตู้เพื่อหาใบชา“นี่ชาอะไร หน้าตาประหลาด ไม่เคยเห็น” เธอหยิบถุงชาขึ้นมาอ่านป้ายที่ติดอยู่ตรงหน้าถุงเขาเงยหน้ามองตาม แล้วตกตะลึง…ของนั่นมัน…เขาลืมไปว่าเมื่อนานมาแล้วเขามีของแบบนั้นเก็บไว้ในห้อง ปกติน้อยครั้งที่เขาจะชงชาดื่มเอง เขามีองครักษ์จัดการให้ตลอดจนไม่รู้ว่ามีชาอะไรอยู่ในตู้บ้างใบหน้าเธอแดงก่ำก่อนจะซีดขาว ริมฝีปากสั่นระริก แล้วสบตาเขาเขาทำอะไรไม่ถูกต่อหน้าเธอ เขาไม่รู้จะพูดอะไรด้วยซ้ำ สุดท้ายสิ่งที่หลุดออกจากปากคือ “นั่นไม่ใช่ใบชา”“มันไม่ใช่ใบชา” ดวงตาเธอเริ่มแดงก่ำเหมือนคนจะร้องไห้&nbsp;บรรยากาศรอบตัวเธอเริ่มเปลี่ยน เขารู้สึกได้ถึงพลังเวทรอบตัวเธอกำลังจะทำงานและน่าจะเป็นเวทโจมตีเขาลุกขึ้นเตรียมตั้งรับด้วยการสร้างเกราะป้องกันตัว เขาเคยมีประสบการณ์มาแล้ว เธอเคยควบคุมตัวเองไม่ได้ ครั้งนี้ก็อาจจะเป็นแบบนั้นดาบลมของเธอนับร้อยๆเล่มพุ่งไปทั่วห้องระเกะระกะไปหมด ตู้วางของรวมทั้งโต๊ะอาหารของเขาพังเละเทะ มันรุนแรงยิ่งกว่าคราวที่แล้วที่เธอทำแขนเขาเป็นบาดแผล แต่ดาบพวกนั้นไม่ได้กระทบเกราะที่เขาสร้างขึ้นมาแม้แต่นิดเดียวราวกับมีตาและหลบเกราะเขาออกไป เหมือนเป็นการโจมตีไร้เป้าหมายแต่ขณะเดียวกันก็มีเป้าหมายที่จะไม่ให้พุ่งมาโดนเขาสุดท้ายพายุลมสงบลง เธอทรุดตัวนั่งลงกับพื้นแล้วร้องไห้ คราวนี้กลายเป็นไฟลุกท่วมห้องอาหารของเขา ของที่พังเละเทะอยู่แล้วไหม้เป็นจุลไปหมด เขาไม่กล้าใช้น้ำดับไฟ กลัวว่าเธอจะยิ่งโมโหกว่าเดิมอยากทำอะไรพังก็ทำไป ตราบใดที่ไม่มีใครเจ็บ ข้าวของพวกนี้ค่อยหามาใหม่ก็ได้เขาเดินเข้ามาใกล้เธอขณะที่ไฟรอบๆยังคงลุกอยู่ เธอซบใบหน้าลงกับฝ่ามือ ร้องไห้&nbsp;นี่คือการอาละวาดอย่างแท้จริงใช่ไหม…เขานึกกลัวอยู่พอสมควร ในอนาคตหากเธอกลายเป็นนักเวทชั้นสูงแล้ว อาละวาดครั้งหนึ่งไม่พังไปทั้งตึกเลยหรือเลดี้เบ็ธเวลาตามอาละวาดใส่พระราชายังไม่รุนแรงขนาดนี้เลยเขาตัดสินใจแล้ว หลังจากวันนี้เขาจะเลิกสอนวิธีการใช้เวทโจมตีให้เธอ…ไม่อย่างนั้นสักวันหนึ่งเขาอาจจะเป็นคนที่โชคร้ายเขาดึงเธอขึ้นมากอดไว้ “ฉันขอโทษ” เสียงเธอสะอื้นเบาๆ อกเสื้อของเขาชื้นขึ้นมาจากน้ำตาของเธอ เป็นอีกครั้งที่ความรู้สึกผิดครอบงำ นี่เป็นเรื่องแย่ๆอีกเรื่องหนึ่งที่เขาเคยทำในอดีตสมัยยังเป็นเด็กหนุ่มบรรยากาศในห้องเริ่มเปลี่ยน มีเทเลพอร์ตเข้ามา เวทโจมตีรุนแรงขนาดนี้ อาจารย์จับพลังเวทไม่ได้ก็แปลกแล้ว เช่นเดียวกับองครักษ์ของเขาที่พรวดพราดกลับเข้ามาในห้องปกติเวลามีผู้หญิงมาหา องครักษ์จะรออยู่นอกห้องเสมอชาพวกนั้นเป็นสมุนไพรป้องกันการตั้งครรภ์ สมัยตอนเขาอายุน้อยๆเขาเคยมีเก็บไว้ เขาไม่ต้องการมีปัญหาระยะยาวอย่างลูกนอกสมรส ในเมื่อเห็นตัวอย่างมาไม่น้อย เขาไม่อยากให้มีข้อผิดพลาดนั่นทำให้ทุกครั้งเขาจะชงชาพวกนี้เองและยื่นให้พวกเธอดื่มเองกับมือ และรอจนดื่มหมดเอาถ้วยมาเก็บให้ด้วยตัวเองพวกผู้หญิงมักคิดว่าเขาน่ารักช่างเอาอกเอาใจ…เขาลืมไปแล้วด้วยซ้ำว่าตอนเขาอยู่ในวัยนี้ เขาเคยใช้ของแบบนี้…เขาเลิกพฤติกรรมแย่ๆพรรค์นั้นไปนานจนจำไม่ได้ว่ามีของพวกนี้เก็บไว้องครักษ์ทำอะไรไม่ถูกเมื่อไม่มีคนร้ายบุกเข้ามา พวกอาจารย์รวมถึงประธานนักเรียนก็ทำอะไรไม่ถูกเช่นกัน“พวกเราทะเลาะกัน” เขาพยายามคุมน้ำเสียงให้ราบเรียบเป็นปกติ “ต้องขอโทษด้วยที่ทำให้พวกอาจารย์เดือดร้อนและตกใจ”ตามคาด เรื่องนี้จบลงอย่างกระอักกระอ่วน ไม่มีบทลงโทษ ส่วนต้นเหตุตัวนิ่มๆในอ้อมแขนเขาหลับไปดื้อๆ คาดว่าจะหมดแรงเพราะใช้พลังเวทอาละวาดมากเกินไปเขาถอนหายใจ อุ้มเธอไปนอนบนเตียง สั่งให้องครักษ์เอาชาสมุนไพรพวกนั้นไปทิ้งให้หมด ที่จริงมันเหลือแค่ถุงเดียวตรงหน้าเรนิส นอกนั้นอยู่ในตู้ซึ่งถูกเธอเผาทิ้งไปหมดแล้วเด็กสาวที่หลับอยู่บนเตียงทำให้เขานึกถึงครั้งหนึ่งที่เธอเคยบาดเจ็บหลังออกภาคสนาม เขาเฝ้าเธอข้างเตียงหลายวันแบบนี้ไม่ใช่เขาคนเดียวที่อยู่ข้างเตียง มีเจนนี่อีกคนเธอหลับไปประมาณชั่วโมงหนึ่งถึงค่อยตื่นขึ้นเขานั่งลงข้างเตียง เธอลุกขึ้นมามองหน้าเขาสายตาตำหนิเขาอย่างรุนแรง มือขวาของเธอเงื้อขึ้นเหมือนจะตบหน้าเขา แต่แล้วเปลี่ยนใจ เธอลดมือลง ริมฝีปากเม้มเข้าหากัน“ไม่โกรธแล้ว?”“โกรธ แต่ซีริลบอกว่ามีแต่ผู้หญิงชั้นต่ำเท่านั้นที่ตบตีคนอื่น” เธอพูดอย่างขัดใจ“ห้ามตบตี ห้ามกรีดร้อง ห้ามอาละวาดโวยวาย”เมื่อสักครู่นี่ไม่ได้เรียกว่าอาละวาดใช่ไหม...“แล้วอย่างงี้เวลาโกรธ ควรต้องทำอย่างไรดี” เมื่อเธอไม่รู้ว่าควรระบายอารมณ์อย่างไร เธอกลับถามเขาดื้อๆเสียอย่างนั้น“ฉันขอโทษ ของพวกนั้นให้คนทิ้งไปหมดแล้ว ต่อไปจะไม่ทำแบบนี้อีก” เขาไม่มีคำพูดแก้ตัวเธอยังคงนิ่งไม่ตอบ…เขาทำอะไรไม่ถูก ต้องยอมรับความจริงว่ามันเป็นของของเขา และเมื่อนานมาแล้วเขาเคยใช้ของพวกนั้นจริงๆ จะทำอะไรได้นอกจากขอโทษ&nbsp;“เธอจะตบหน้าฉันก็ได้”เด็กสาวกลับส่ายศีรษะเบาๆ น้ำตาเธอคลอมาอีกครั้ง น้ำเสียงเธอเบาหวิว “ไม่เอา ไม่อยากให้ซีริลเจ็บตัว”เขานิ่งไปนาน ความรู้สึกตอนนี้เขาบรรยายไม่ออก ไม่รู้ว่ามันขมปร่าหรือมันหวานกันแน่&nbsp;น้ำตาเธอหยดลงมาจนได้ เขายื่นมือไปปาดน้ำตาแล้วถอนหายใจ “อย่าทำแบบนี้สิ”ให้เธออาละวาดหรือตบหน้าเขาดีกว่าร้องไห้แบบนี้เขาตัดสินใจทำในสิ่งที่ไม่เคยคิดว่าตัวเองจะทำเพื่อง้องอนเด็กผู้หญิงคนหนึ่ง&nbsp;“เพื่อเป็นการขอโทษ วันพรุ่งนี้วันอาทิตย์ ฉันจะไปคุกเข่าสำนึกผิดในวิหารสองชั่วโมงเป็นการไถ่โทษดีไหม”เธอนิ่งไปพักหนึ่ง ปาดน้ำตาทิ้งแล้วยกนิ้วมือขึ้นมาสี่นิ้ว “สองชั่วโมงน้อยเกินไป ต้องสี่ชั่วโมง”“ได้ คุกเข่าสี่ชั่วโมง”มีคนเปิดประตูให้เขาเข้าไปในวิหารประจำเมืองหลวงปกติเขามาที่นี่ทุกปีในเช้าวันขึ้นปีใหม่เพื่อทำพิธีสำหรับขอพรปีใหม่ รวมถึงพิธีกรรมของวิหาร หรือหากมีคนสำคัญแต่งงาน แต่น้อยคนนักจะมีโอกาสแต่งงานที่นี่พิธีราชาภิเษกของเขาก็จัดที่นี่เช่นกัน จะว่าไปสถานที่แห่งนี้เป็นอีกที่หนึ่งที่เขาคุ้นเคยไม่น้อยคุ้นเคยกับสถานที่นั่นเรื่องหนึ่ง ถ้าพูดถึงเรื่องมาคุกเข่าสำนึกผิดในวิหาร…นี่เป็นครั้งแรกในชีวิตตั้งแต่เด็กจนโต เขาไม่เคยทำความผิดจนถูกลงโทษให้มาคุกเข่า ไม่เหมือนน้องชายลูกแหง่ที่โดนลงโทษเป็นประจำมีเบาะหน้าแท่นบูชาพร้อมสำหรับให้เขาคุกเข่า ในโถงของวิหารไม่มีใครอยู่ บรรยากาศดูเงียบขรึมและศักดิ์สิทธิ์ขณะที่เขากำลังสวดมนต์เงียบๆในใจ มีเงาคนคนหนึ่งมายืนด้านข้างเขา ความรู้สึกที่เฉียบไวทำให้เขาเหลียวไปมองมิคาเอล…มาอยู่ที่นี่ได้อย่างไร…ที่สำคัญใส่ชุดนักบวชเขาขมวดคิ้วด้วยความสงสัย กว่ามิคาเอลจะเข้าสู่วิหาร นั่นมันเรื่องในอนาคตข้างหน้า ไม่ใช่ตอนนี้รอยยิ้มของคนตรงหน้าเจิดจ้าเหมือนแสงอาทิตย์ส่องกลางหิมะในฤดูหนาว“หาของที่หาอยู่เจอหรือยัง”เขานิ่งไป…ของที่หาอยู่…หมายถึงอะไร…ถ้าหมายถึงดวงจิตแห่งสวรรค์ที่มอบพลังวิเศษได้ เขาเลิกตามหาไปนานแล้วถ้าหากหมายถึงคำตอบของสิ่งที่เขาอยากรู้ เขายังหาไม่เจอ“แล้วของที่ว่านั่นคืออะไร และอยู่ที่ไหน” เขาถามกลับไปบ้าง“นั่นสิ…ของที่ว่านั่นคืออะไร และอยู่ที่ไหน” อีกฝ่ายย้อนถามกลับเขาขมวดคิ้วยิ่งกว่าเดิม มิคาเอลไม่ได้มีนิสัยยอกย้อน และพูดแต่เรื่องจริง หากไม่รู้ก็จะตอบว่าไม่รู้“เธอเป็นใครกันแน่” เขาถามต่อ&nbsp;“นั่นสิ…ฉันเป็นใคร” คนตรงหน้าเขายังถามกลับมา “นั่นสำคัญด้วยหรือ ในเมื่อฝ่าพระบาทยังหาของที่ต้องการไม่เจอ”เขาชะงักไปกับคำพูด “ฝ่าพระบาท” ในเมื่อพระราชาองค์ปัจจุบันไม่สิ้นพระชนม์ ไม่มีใครเรียกเขาแบบนั้น…คนคนนี้ไม่ใช่มิคาเอลและน่าจะเป็นคนที่รู้จักเขาดีร่างสูงสง่าตรงหน้าเขาหันหลังกลับแล้วเดินออกไป เขาตัดสินใจลุกขึ้นแล้วเดินตามภาพรอบๆเปลี่ยน กลายเป็นห้องสี่เหลี่ยมขนาดเล็ก คนตรงหน้าเขาหันกลับมากลายเป็นเด็กหญิงวัยไล่เลี่ยกับเซลด้าตอนเขาพบเธอครั้งแรก เส้นผมของเธอสีน้ำเงิน ดวงตาสีทอง รอยยิ้มของเธอสวยน่ารักส่งให้ใบหน้าสว่างเหมือนเทพธิดาตัวน้อย เสื้อผ้าที่สวมใส่ดูชุดโบราณเมื่อหลายร้อยปีก่อน“เธอเป็นใครกันแน่ แล้วมาอยู่ที่นี่ได้อย่างไร”“ฉันมาอยู่ที่นี่นานมากแล้ว นานจนจำไม่ได้ว่านานเท่าไหร่” เสียงเล็กๆของเด็กผู้หญิงคนนั้นพูดขึ้นมา “ตอนแรกฉันมาเพื่อทำให้ความปรารถนาของเด็กเล็กๆคนหนึ่งที่กำลังจะตายเป็นจริง ฉันให้พลังของฉันแก่เธอหลังจากลมหายใจสุดท้ายหมดลง ให้เธอมีชีวิตต่อ”คำว่า “ที่นี่” ของเธอ เขาไม่แน่ใจว่าหมายถึงวิหารหรือหมายถึงอย่างอื่น“เด็กคนนั้นมีทายาทต่อๆมา ฉันเฝ้าสังเกต ฟังคำขอของคนพวกนั้น นาน…นานมากๆเลย”ร่างของเด็กหญิงตัวน้อยเปลี่ยนโดยสิ้นเชิง กลายเป็นหญิงสาวอีกคนหนึ่งซึ่งไม่มีเค้าหน้าเดิมของเด็กหญิงคนนั้น มองเผินๆคล้ายกับผู้หญิงคนหนึ่งที่เขาเคยรู้จัก แต่ไม่เหมือนกันทีเดียว เส้นผมสีเงินของเธอยาวสยาย ดวงตาจากสีทองสว่างกลายเป็นสีเงินเปล่งประกายเหมือนแสงดาว บนศีรษะมีมงกุฏทำจากกิ่งมะกอก เธออยู่ในชุดนักบวชสีขาวแต่ไม่ได้ทำให้ความงามของเธอลดลง“ฉันเฝ้าฟังคำขอซ้ำแล้วซ้ำเล่า ความปรารถนาของมนุษย์กลับไม่มีที่สิ้นสุด ฉันไม่สามารถทำให้ความต้องการของทุกคนเป็นจริงได้และไม่คิดจะทำ พวกมนุษย์มีความเห็นแก่ตัวไร้ที่สิ้นสุด เต็มไปด้วยความต้องการ ความโลภ กระหายในอำนาจ”พวกมนุษย์..เขาเพิ่งพิจารณาเธอ เธอพูดเหมือนกับเธอไม่ใช่มนุษย์ก็ไม่น่าจะใช่มนุษย์ ถ้าเป็นมนุษย์ไม่น่าจะเปลี่ยนรูปลักษณ์ได้ถึงสามครั้ง“น่าแปลก ถึงจะเป็นอย่างนั้นฉันกลับไม่เบื่อที่จะฟัง ไม่เบื่อที่จะเฝ้าดู มันมีอะไรหลายอย่างที่ยากจะเข้าใจ” รอยยิ้มของหญิงสาวดูอ่อนโยนขณะเดียวกันดูลึกลับอย่างบอกไม่ถูก&nbsp;“ฉันลองอีกครั้ง สร้างสิ่งมีชีวิตที่ดีงามไร้ตำหนิ ใช้ชีวิตเมื่อผู้คน แลกลมหายใจและพลัง กับการมีชีวิตอยู่เพื่อคนอื่น”เขาเริ่มพอจะเดาได้ว่าคนตรงหน้าเขาเป็นใคร..&nbsp;บรรยากาศในห้องเปลี่ยนไปอีกครั้ง ครั้งนี้เป็นวิหารในแคว้นบาร์ตันที่แวนกับเบลล่าเคยทำพิธีสมรส โถงขนาดใหญ่ประดับด้วยหินล้ำค่าและแท่นบูชาที่ดูศักดิ์สิทธิ์ หญิงสาวตรงหน้าเดินไปที่แท่นบูชาแล้วลูบหินอ่อนสีขาวอย่างแผ่วเบา“ฉันไม่เคยดูถูกมนุษย์ แม้มนุษย์ทุกคนมีความโลภและเห็นแก่ตัวอย่างแท้จริง ความต้องการนั้นไม่เคยสิ้นสุด” เธอยิ้ม คราวนี้เขารู้สึกว่ารอยยิ้มของเธอตอนนี้คล้ายมิคาเอลอยู่บ้าง อ่อนโยนและมีเมตตา“ฉันเฝ้าสังเกตมานานขนาดนี้กลับมีหลายๆเรื่องที่ฉันไม่เข้าใจ บางครั้งมนุษย์มีความโลภ แต่ก็สามารถเสียสละได้อย่างน่าประหลาดใจ”“คำขอครั้งสุดท้ายของฝ่าพระบาทคืออะไร และได้ในสิ่งที่ต้องการหรือยัง หรือยังคงค้นหามันอยู่”คำขอครั้งสุดท้ายของเขาคืออะไร เหตุการณ์วันนั้นมันวุ่นวายสับสนจนทุกอย่างเลือนลางไปหมด เขาไม่แน่ใจว่าสิ่งที่เขาขอไว้คืออะไรด้วยซ้ำความรักที่ไม่สมหวังความเป็นห่วงที่มีต่อหญิงสาวที่เขาเลี้ยงมาว่าเธอจะเอาตัวรอดได้ไหมคำตอบของข้อสงสัยที่ติดค้างอยู่ในใจที่เขาเคยคิดว่าเขาจะไม่มีวันได้รู้ความจริง เขาพยายามคิดหาวิธีให้พระบิดาเปิดปากพูดแต่ยังคิดไม่ออกว่าควรใช้วิธีไหนหรือว่าต้องการแก้ไขสิ่งที่เขาเคยทำผิดพลาดไป&nbsp;“ท่านเป็นคนส่งฉันมาที่นี่งั้นหรือ และทำแบบนี้เพื่ออะไร”“ไม่ใช่ มีพลังเวทแบบหนึ่งที่สามารถทำให้คำขอของคนใกล้จะตายเป็นความจริง ฉันเป็นแค่คนดูและไม่เคยคิดจะใช้พลังนี้กับใคร เมื่อคนคนนั้นตัดสินใจมอบพรข้อนี้ให้แก่ฝ่าพระบาท เขาย่อมมีเหตุผลของเขา”“แล้วทำไมเขาถึงทำแบบนั้น”เธอไม่มีคำตอบให้เขา มีแค่รอยยิ้มบางๆเท่านั้น “ที่จริง ตามหลักการแล้วคำขอครั้งสุดท้ายเท่านั้นที่จะเป็นจริง สิ่งที่ไม่ได้ขออาจจะไม่สมหวังก็ได้ แต่ในเมื่อเรามีชะตาได้พบกันในวันนี้ ฉันจะชี้ทางให้เอง หวังว่าสิ่งที่ได้รับไป…จะมีประโยชน์กับคนอื่นๆด้วย”เขาอดแย้งในใจไม่ได้ มีชะตาได้พบกัน…ไม่ใช่ว่าเธอตั้งใจมาพบเขางั้นหรือหญิงสาวคลี่ยิ้มให้กับเขาอีกครั้ง “ถ้าฝ่าพระบาทไม่มาที่นี่วันนี้ เราก็ไม่มีโอกาสได้พบกันจริงๆ นี่ต้องเรียกว่าชะตา ถูกต้องไหม”เขาขมวดคิ้ว เธออ่านใจเขาได้ว่าเขาคิดอะไรอยู่ และคำว่าชี้ทางของเธอหมายความว่าอย่างไรภาพในวิหารของแคว้นบาร์ตันเปลี่ยนไป กลายเป็นห้องโถงกลางวิหารของเมืองหลวงที่เขาเข้ามาคุกเข่า ถึงจะคล้ายแต่ไม่เหมือน พรม ผ้าม่าน รวมถึงของประดับตกแต่งกลับเป็นแบบยุคต้นราชวงศ์ที่เขาเคยเห็นในภาพวาดเขายืนอยู่ด้านหลังแท่นบูชาสี่เหลี่ยมที่เขาคุกเข่าอยู่ตอนแรก มีเด็กหนุ่มคนหนึ่งน่าจะอายุประมาณ 12-13 ปี เส้นผมตัดสั้นสีน้ำเงิน ดวงตาสีทอง ใบหน้าอ่อนเยาว์ แต่กลับมีแววตาที่หนักแน่น เสื้อคลุมที่สวมอยู่สีน้ำเงินเข้ม มีลวดลายปักที่แขนเป็นลายกลีบดอกไม้สีทองเล็กๆฉากหลังมีบรรดาอัศวินในชุดโบราณยืนเรียงรายเป็นแถว และบรรดานักบวชหลายสิบคนยืนเป็นสักขีพยานนี่น่าจะเป็นการทำพิธีศักดิ์สิทธิ์สักอย่าง รูปแบบเหมือนพิธีราชาภิเษกฝั่งซ้ายของแท่นบูชาเป็นหญิงสาวคนที่คุยกับเขาเมื่อสักครู่ เธอหันมาสบตาเขาพร้อมรอยยิ้มปริศนาขณะที่ฝั่งขวาเป็นหญิงสาวหน้าตาคล้ายเด็กหนุ่มอายุน้อยคนนั้น เส้นผมและดวงตาสีเดียวกัน อยู่ในชุดเสื้อคลุมแบบยุคต้นราชวงศ์ใหม่สีน้ำเงินเข้ม ที่สะดุดตาคือไข่มุกสีทองดูล้ำค่าที่ประดับบนเส้นผมซึ่งถักเป็นเปียยาวของเธอมีขนาดไล่เลี่ยกันจำนวนทั้งหมด 12 เม็ด บ่งบอกถึงฐานะอันสูงส่งของเธอราชวงศ์เก่ามีแบบแผนเครื่องประดับบนศีรษะอยู่ ไข่มุกเป็นที่นิยมในหมู่ชนชั้นสูงมากกว่าในยุคนี้มาก แต่ไม่ว่าจะไข่มุกสีไหนก็ตาม ตามธรรมเนียมจำนวนที่ประดับบนศีรษะบ่งบอกฐานะ รวมถึงเพชรพลอยและอัญมณีที่ประดับบนศีรษะ จะมีลำดับชั้นอย่างชัดเจนธรรมเนียมนี้ในราชวงค์ใหม่ไม่ได้เคร่งครัด ถึงแม้หญิงสาวชนชั้นสูงใช้เครื่องประดับผมตามใจชอบ แต่มักจะไม่ใช้เครื่องประดับหรูหราเกินฐานะของตัวเองให้ถูกเพ่งเล็งเด็กหนุ่มตรงหน้าใช้เข็มสีทองปักปลายนิ้วแล้วหยดเลือดลงไป หนังสือบนแท่นบูชาที่เขาเพิ่งสังเกตว่าเป็นบันทึกประวัติศาสตร์ของราชวงศ์ซึ่งตอนนี้เก็บอยู่ในห้องสมุดในพระราชวังมีวงแหวนสีฟ้าครามปนขาวราวกับสีท้องฟ้าปรากฏขึ้นบรรดาอัศวินที่ยืนอยู่ในวิหาร&nbsp;ต่างพากันคุกเข่าลง แต่กลับอัศวินชราคนหนึ่งยืนขึ้นพร้อมชักดาบ เสียงตะโกนขึ้นมา “กบฏ สวรรค์ไม่ได้รับรองการครองบัลลังก์ของท่าน”&nbsp;หลังจากนั้นมีเหตุการณ์วุ่นวายขึ้น มีนักฆ่ากลุ่มหนึ่งกรูเข้ามา&nbsp;หญิงสาวที่ยืนด้านขวาของแท่นบูชาใช้เวทไฟโจมตีไปสองสามครั้ง อัศวินชราผู้นั้นล้มลงไปนอนนิ่งอยู่ที่พื้น บรรดาอัศวินที่คุกเข่าต่างลุกขึ้นมาใช้เวลาไม่นานในการจัดการคนร้ายหญิงสาวคนนั้นพูดกับเด็กหนุ่มหน้าแท่นบูชา “น้องชายอย่าได้สนใจคำพูดผู้คน ผู้ชนะเป็นผู้เขียนประวัติศาสตร์”&nbsp;เด็กหนุ่มคนนั้นไม่ได้มีท่าทางกังวลแต่อย่างไร “ผู้คนต้องการผู้ปกครองที่มีสิทธิ์ถูกต้อง หรือผู้ปกครองที่ดีกันแน่ ที่แน่ๆสวรรค์ไม่เคยคุ้มครองคนเลว หากสวรรค์คุ้มครองเขาจริง เขาคงไม่พ่ายแพ้”หญิงสาวเส้นผมสีน้ำเงินดวงตาสีทองเหยียดยิ้ม “ข้าไม่เคยเชื่อว่าสวรรค์จะคุ้มครองใคร การอ้างความคุ้มครองจากสวรรค์เป็นแค่การหาความชอบธรรมให้ตนเอง”เธอหันมาทางหญิงสาวเส้นผมสีเงินในชุดนักบวชหญิง“คนที่ศรัทธาต่อสวรรค์อย่างเจ้า คิดว่าอย่างไร”หญิงสาวคนนั้นลอบสบตาเขาวูบหนึ่งแล้วหันไปมองหญิงสาวที่ตั้งคำถามด้วยรอยยิ้มละไม “พันธะสมรสเป็นแค่พันธะหนึ่งที่สวรรค์รับรองให้คนสองคนครองคู่กันเท่านั้น ไม่ได้บ่งบอกว่าเด็กที่เกิดภายใต้พันธะจะเป็นคนดี หรือไม่ได้บอกว่าเด็กที่เกิดนอกพันธะจะไม่สามารถยิ่งใหญ่เหนือใครได้”คนตั้งคำถามดูจะพึงพอใจกับคำตอบ เธอพยักหน้าอย่างแผ่วเบา “เรื่องนี้เป็นความจริง”หญิงสาวเส้นผมสีเงินในชุดนักบวชคนนั้นกลั้วหัวเราะเบาๆ รอยยิ้มของเธอเปลี่ยนจากรอยยิ้มละไมแฝงไว้ด้วยความลึกลับเป็นรอยยิ้มหยอกล้อขี้เล่นแทน “ฝ่าพระบาท นั่นไม่ต้องคิดมาก อีกหลายปีข้างหน้า ฝ่าพระบาทแค่หลอกล่อหญิงสาวดีงามสักคนมาเข้าพิธีสมรสด้วย ทายาทรุ่นต่อไปก็ได้รับการรับรองจากสวรรค์แล้ว”“นั่นเป็นความคิดที่ดี ฝ่าพระบาทต้องเริ่มมองหาเสียตั้งแต่ตอนนี้ แต่ไม่น่ามีปัญหา ฝ่าพระบาทน่ารักเพียงนี้ วันหน้าคงหาเจ้าสาวได้ไม่ยาก” หญิงสาวอีกคนเริ่มหยอกล้อเด็กหนุ่มคนนั้นเช่นกันเด็กหนุ่มคนนั้นหน้าแดงระเรื่อ “นี่เป็นพิธีกรรมเริ่มรัชสมัยและสถาปนาก่อตั้งราชวงค์ใหม่ พวกท่านมาหยอกล้อกันแบบนี้ ไม่ทำให้พิธีเสียความศักดิ์สิทธิ์หมดอย่างนั้นหรือ”เขามีสีหน้าเก้อเขินอยู่ไม่นานก็ปรับสีหน้าเป็นเคร่งขรึมมั่นใจดังเดิมได้ “ขอเพียงแค่เรามั่นใจว่าเราทำได้ดี สวรรค์จะรับรองหรือไม่ล้วนไม่สำคัญ”ซีริลเสียงคนมากระซิบข้างหูเขา “ฝ่าบาท ครบสี่ชั่วโมงแล้ว”เขาสะดุ้งสุดตัว หลุดออกมาจากภวังค์ เขายังคงคุกเข่าอยู่หน้าแท่นบูชา ไม่ได้เดินออกไปที่ไหน“เมื่อสักครู่มีใครเข้ามาในนี้ไหม”องครักษ์ข้างกายเขาปฏิเสธว่าไม่มีใครเข้ามา มีคนเฝ้าอยู่รอบวิหาร หน้าต่างปิดสนิททุกบาน ไม่มีใครสามารถเข้ามาได้แน่นอนสิ่งที่เกิดขึ้นเป็นความฝัน เป็นนิมิต หรือว่าคืออะไรความฝัน…ไม่น่าจะใช่&nbsp;เขาไม่คิดว่าเขาวูบหลับสัปหงกกลางวิหาร เขาไม่มีวันทำเรื่องเสียกริยาแบบนี้แน่ๆน่าจะเป็นนิมิต เหตุการณ์ในตำนานเมื่อหลายร้อยปีก่อนที่บันทึกไว้ เขาคิดไม่ออกว่าทำไมต้องให้เขาเห็นนิมิตรวมถึงคนคนนั้นพยายามจะบอกอะไรกับเขาข่าวเรื่องที่ท่านหญิงเรนิสไปอาละวาดพังห้องของเขาเละเทะ &nbsp;แถมบังคับให้เขาไปสำนึกผิดในวิหารลือกันไปทั่วเมืองหลวง ทำให้ภาพพจน์ท่านหญิงที่กลับตัวเป็นคนดีใฝ่ศาสนากลายเป็นท่านหญิงที่ร้ายกาจเช่นเคย แม้แต่คู่หมั้นอย่างเขายังต้องยอมให้เธอผลจากการคุกเข่าสี่ชั่วโมง วันถัดมาเธอไม่ได้มาหาเขาที่ห้องพัก แต่ให้คนส่งขนมเค้กมาให้ก้อนหนึ่งแทนพร้อมปากกาเวทที่ดูราคาแพงอีกสองด้าม คาดว่าจะชดเชยปากกาที่เธอยึดของเขาไปใช้จนหมดเขาเริ่มรู้สึกว่า เธอใช้ขนมเค้กเป็นการบอกอ้อมๆว่าเธอพอใจกับสิ่งที่เขาทำ ทำอย่างกับเขาเป็นเด็กเห็นแก่ของกิน…แล้วเรื่องปากกา…เธอมีความเข้าใจว่าใช้ปากกาของเขาแล้วเธอจะฉลาดขึ้นงั้นหรือ…ช่างเป็นเด็กที่มีความคิดตื้นเขินเสียจริงห้องครัวกับโต๊ะอาหารที่พังของเขาได้รับการซ่อมแซมและของใหม่ภายในสองวัน ท่านพ่อของเธอเป็นคนส่งเครื่องเรือนใหม่มาให้เพื่อเอาใจเขาและเป็นการขอโทษกลายๆที่ลูกสาวมาอาละวาดเขาจมอยู่กับความคิดของตัวเองมากขึ้น เรื่องที่เขายังคิดไม่ออกก็ยังคงคิดไม่ออกเช่นเคย ภาพนิมิตที่เห็นมีความหมายว่าอย่างไร ฉากที่เห็นเหมือนในภาพวาดการสถาปนาราชวงศ์ใหม่ เพียงแต่ในภาพยุวราชายืนอยู่หน้าบัลลังก์พร้อมเหล่าอัศวินคุกเข่าให้&nbsp;คำว่าสวรรค์ไม่รับรอง…หมายถึงว่าปฐมราชาของราชวงศ์ใหม่เป็นลูกนอกสมรส? ฟังจากการพูดคุยแล้ว น่าจะใช่เรื่องนี้เป็นที่พอรู้กันอยู่แล้ว เพียงแต่ไม่มีใครพูดออกมาตรงๆว่าต้นราชวงศ์ก่อกบฏชิงบัลลังก์มาใครที่ไหนจะกล้าพูดว่าบรรพบุรุษของตัวเองเคยเป็นกบฏ ทั้งยังเป็นลูกนอกสมรสด้วย พระราชาทุกพระองค์ที่ผ่านมาต่างจงใจมองข้ามเรื่องนี้ไป… คำพูดที่บอกว่ามีสิทธิ์ถูกต้องหรือไม่ ไม่สำคัญ สำคัญที่ใครเป็นผู้ชนะและเป็นผู้ปกครองที่ดีหรือเปล่า?สวรรค์จะรับรองหรือไม่ล้วนไม่สำคัญ?หรือว่า คนคนนั้นพยายามจะบอกเขาให้ล้มเลิกที่จะหาความจริงเรื่องนี้ ขอแค่ทำทุกอย่างให้ดีก็เพียงพอแล้ว?เขาขบคิดปริศนาข้อนั้นไม่ออกแม้เวลาจะผ่านไปร่วมปีก็ตาม

 </div> 
