 <div style="word-wrap: normal;width:90%;">
			
				
หลังจากน้องชายลูกแหง่เดินออกไปพักหนึ่ง ซีริลปิดหนังสือศักดิ์สิทธิ์เล่มนั้นลง แล้วเปิดซ้ำ ตัวหนังสือภายในหายไปจนกลายเป็นกระดาษเปล่า&nbsp;เขาเคยหยดโลหิตลงบนหน้ากระดาษเพื่อเริ่มรัชสมัยตามธรรมเนียมโบราณตอนพิธีราชาภิเษก ตอนนั้นเขาจำได้ว่าวงแหวนที่ปรากฏเป็นเหมือนของน้องชายถ้าเขาจำไม่ผิด… ตอนนั้นมีหลายขั้น พิธีกรรมของพวกนักบวช ให้สภาขุนนางเข้ามาทำความเคารพ ต้องต้อนรับแขก ตอนทำให้เขาไม่ค่อยได้สนใจปรากฏการณ์พวกนี้นักแต่เขายังอยากทำซ้ำอีกทีเพื่อความมั่นใจเขาหยิบเข็มทองคำอีกเล่มที่วางอยู่ในกล่องออกมาปักกับปลายนิ้วมืออีกข้างหนึ่ง มือของเขาสั่นเล็กน้อยทำให้เลือดที่หยดลงไปบนปกหนังสือหยดไปถึง 3-4 หยด ทั้งที่ปกติควรใช้แค่หยดเดียวหัวใจเต้นไม่เป็นจังหวะ ขณะที่รอคอยปรากฏการณ์ที่จะเกิดขึ้นวงแหวนสีทองแบบเดียวกับเมื่อตอนซิลบาสเตียนหยดเลือดปรากฏขึ้น เขาแทบจะถอนหายใจด้วยความโล่งอก เขาเปิดหนังสือเล่มนั้นออกมาทันที ตัวหนังสือปรากฏออกมา แต่สายตาเขากลับพร่ามัว ความรู้สึกสับสนไปหมดจนอ่านตัวหนังสือพวกนั้นไม่ออกเขาไม่รู้ว่าตัวเองรู้สึกอย่างไร เรื่องราวช่างน่าขำ พระบิดาปล่อยให้เขาเข้าใจไปเองว่าตัวเองเป็นลูกนอกสมรส พระมารดาเข้าใจว่าเขาไม่ใช่ลูก ส่วนคนที่เลี้ยงดูเขามาคิดว่าเขาเป็นลูกจริงๆ ทุกคนถูกพระบิดาหลอกลวงมาหลายปีคนเดียวที่รู้ความจริงกลับเก็บความลับนั้นอย่างสนิท ไม่เปิดปากบอกเขาแม้กระทั่งวันสุดท้ายของชีวิตเขานั่งลงบนเก้าอี้หน้าโต๊ะ หลับตาลงสงบสติอารมณ์รู้ความจริงแล้วอย่างไร…ปมด้อยในใจกลับไม่ได้จางหายไป ความรู้สึกหน่วงในอกไม่ได้ลดลงเลยแต่กลับเจ็บมากขึ้นด้วยซ้ำที่แท้…เขาถูกหลอกใช้โดยคนที่ตัวเองรักและเคารพ มือกำแน่นจนรู้สึกเจ็บเสียงหัวเราะคิกคักของเด็กดังข้างๆตัวเขา ทั้งๆที่ไม่ควรจะมีใครอยู่ในห้อง เขาลืมตาพร้อมกับหันขวับไปมองทันทีเด็กหญิงเส้นผมสีน้ำเงิน ดวงตาสีทองที่เขาพบในวิหารเมื่อครั้งก่อน เธอนั่งห้อยขาอยู่บนโต๊ะและยิ้มให้เขาเสียงของเธอลอยมาเข้าหู “มนุษย์มีความช่างสงสัย ช่างอยากรู้ ทั้งๆที่บางเรื่องไม่จำเป็นต้องรู้ก็ได้”เขาขมวดคิ้ว ไม่คิดว่าจะมีใครเห็นเขาตอนที่ควบคุมอารมณ์ตัวเองไม่ได้อย่างตอนนี้ เขาคิดจะอ้าปากถามว่าเธอเข้ามาได้อย่างไร ที่นี่เป็นเขตหวงห้ามของราชวงศ์แต่คิดไปคิดมา เขาไม่ได้ถามให้เธอดูถูกว่าเขาโง่เขลา ระดับคนตรงหน้าคงไปได้ทุกที่ที่อยากไป“แต่หากทิ้งค้างความสงสัยไว้เนิ่นนานเกินไป ความสงสัยนั้นยิ่งเพิ่มพูนมากขึ้นเรื่อยๆ”“ในที่สุดก็คิดออกแล้วหรือ” เด็กหญิงถามเขาเขาพยักหน้า&nbsp;&nbsp;“ใช้เวลาเป็นปีเหมือนกันนะ” เธอพูดออกมาลอยๆ “แต่ก็ยังอุตส่าห์คิดออกว่าพันธะสมรสเป็นพันธะที่ได้รับรองจากสวรรค์ เด็กที่เกิดในพันธะย่อมได้รับการรองเช่นกัน”เขาถอนหายใจอีกรอบ ในใจคิดค่อนแคะ ในเมื่อรู้อยู่แล้ว ทำไมไม่บอกเขาตรงๆ ปล่อยให้เขาคิดหาวิธีมาตั้งนานในราชวงศ์ไม่เคยมีการบันทึกเรื่องนี้ ไม่มีพระราชาที่เป็นลูกนอกสมรสมาเกินสองร้อยปีแล้ว ที่สำคัญ พระราชาที่เป็นลูกนอกสมรส ใครจะอยากประกาศตัวเองในบันทึกประวัติศาสตร์ราชวงศ์ว่าวงแหวนที่ปรากฏไม่ใช่สีทองหากเขาไม่เห็นนิมิตนั้น เขาคงคิดไม่ออกเช่นกันว่าวงแหวนนั้นมีรูปแบบอื่นได้“ถ้าบอกตรงๆ ก็ไม่ได้คิดด้วยตัวเอง การเรียนรู้โดยหลักการแล้วต้องเรียนด้วยตัวเอง ถูกไหม”เขาสะอึกกับคำพูดของเธอ วิธีที่เขาใช้สอนเซลด้ากับเรนิสก็ใช้วิธีนี้ แถมวิธีการพูดของคนตรงหน้ายังเลียนแบบคำพูดของเขาไม่ผิดเพี้ยนทำให้เขารู้สึกเหมือนถูกย้อนรอย สีหน้าเขาไม่ดีนัก ริมฝีปากเม้มเข้าหากันเด็กหญิงยังคงรักษารอยยิ้มไว้เช่นเดิม สายตาไม่ได้มองมาทางเขาแต่มองที่หนังสือที่ถูกเปิดไว้“ผู้คนต่างเอาเธอไปเปรียบเทียบกับเขา ว่าในหลายร้อยปีมานี้ มีแค่เธอที่มีความสามารถเทียบเคียงกับเขาได้”ซีริลขมวดคิ้วอีกครั้ง ‘เขา’ หมายถึงใคร“สัตว์เวทที่เหมือนกัน ระดับพลังเวทที่สูงตั้งแต่อายุไม่มาก ความฉลาดรู้จักวางแผน” เสียงของเด็กหญิงยังคงแว่วเข้าหูเขาเขานึกถึงนิมิตที่เคยเห็น เธออาจจะหมายถึงพระราชาองค์แรกของราชวงศ์ใหม่ บรรพบุรุษเมื่อสี่ร้อยกว่าปีก่อนของเขาเขาเคยได้ยินข่าวลือพวกนี้อยู่บ้าง คาดว่าน่าจะเป็นผู้สนับสนุนของเขาปล่อยข่าวพวกนี้ออกมา“คนที่เอาเธอไปเทียบกับเขาอาจจะใจร้ายไปสักนิด เพราะว่า…” เธอนิ่งไปเล็กน้อยแล้วพูดต่อ “ฉันว่าเธอยังห่างไกลเขามากทีเดียว เทียบกันแล้วเขาเหนือกว่าเธอมาก”น้ำเสียงนั้นราบเรียบไม่ได้มีแววของการประชดประชันหรือเหน็บแนมสักนิด ไม่ได้ให้ความรู้สึกว่าเหยียดหยามแต่นั่นไม่ได้ทำให้เขารู้สึกดี ใครจะไปชอบถูกเปรียบเทียบ โดยเฉพาะอย่างยิ่งบอกว่าเขาสู้อีกฝ่ายไม่ได้ ถึงแม้ว่าอีกฝ่ายที่พูดถึงเป็นบรรพบุรุษเมื่อหลายร้อยปีก่อนก็ตามเขาทำหน้าสงสัย คำพูดของเธอหมายความว่าอย่างไรอีกเด็กหญิงสบตากับเขา สายตาของเธออ่อนโยนและมีเมตตา “รู้ไหมว่าเขาเหนือกว่าเธอตรงไหน”“เขาไม่เคยสนใจสักนิดเดียว ว่าตอนหยดโลหิต วงแหวนของเขาจะเป็นสีแบบไหน ได้รับการรับรองหรือไม่”เขานิ่งเงียบไป ในสมองครุ่นคิดถึงภาพนิมิตที่เคยเห็น เด็กหนุ่มคนนั้นอายุน้อยกว่าเขามาก น่าจะแค่ 13 เท่านั้น แต่ความมั่นใจในตัวเองสูงและหนักแน่น ไม่มีปมด้อยแม้แต่น้อยถึงแม้จะมีใครประณามว่าเป็นลูกนอกสมรสความคิดเขาหยุดชะงักที่ตรงนี้ เด็กอายุขนาดนั้น กลับมั่นใจในการเป็นผู้ปกครองว่าสามารถทำได้ดีและไม่มีความน้อยเนื้อต่ำใจในชาติกำเนิดแม้แต่น้อย“ใช่ เด็กคนนั้น ไม่เคยมีปมในใจ” เธอคลี่ยิ้มออกมาอีกครั้ง “และไม่เคยทำให้ใครตายโดยไม่จำเป็นด้วย”เขาไม่ได้พูดตอบโต้ แต่ในใจยังไม่เห็นด้วยนัก บันทึกเขียนไว้มากมาย สมัยนั้นผู้คนรบกันจนแม่น้ำกลายเป็นสีเลือด การก่อกบฏจะไม่ทำให้ใครตายโดยไม่จำเป็นได้อย่างไร“สงครามกลางเมืองก็ต้องมีคนตาย นั่นมันเลี่ยงไม่ได้” เด็กหญิงถอนหายใจ “แต่เขาทำเพราะความจำเป็น ทำเพื่อส่วนรวมและไม่ได้ทำเพื่อแสวงหาอำนาจ ไม่ได้ทำเพื่อให้ตัวเองยิ่งใหญ่เหนือใคร”เขาเริ่มรู้สึกไม่ค่อยดีอีกครั้ง เธอไม่ได้ด่าทอเขาโดยตรงแต่คล้ายกับจะเหน็บแนมว่าเขาทำเพื่อแสวงหาอำนาจมันอาจจะมีส่วนจริง แต่ใครที่ไหนจะชอบให้คนอื่นมาชี้หน้าว่าตัวเอง“ท่านมาที่นี่ทำไม คงไม่ได้มาเพื่อชื่นชมที่ฉันแก้ข้อสงสัยของตัวเองได้” เขาเปลี่ยนประเด็น&nbsp;เด็กหญิงหัวเราะคิกคัก “ก็ไม่เชิง แค่เพื่อนคนหนึ่งขอร้องฉัน ให้ช่วยดูแลเธอ หลังจากที่เธอ…จากไปแล้ว”“เพื่อน..” เขาทวนคำพูดของเธออย่างไม่ค่อยแน่ใจนัก&nbsp;“จะเรียกว่าเพื่อนก็ได้” เธอกระโดดลงจากโต๊ะที่นั่งอยู่มายืนที่พื้น ไม่ได้หันหน้ามามองเขา ท่าทีไม่ได้อยากพูดถึงเพื่อนคนนั้นอีก&nbsp;“ฉันก็เลยจะมาเตือนเธอว่าเรื่องบางอย่างไม่จำเป็นต้องทำ เรื่องบางอย่างทำไปแล้วอาจจะต้องรับผลของการกระทำไปอีกนาน เพราะฉะนั้นคิดให้ดีก่อนจะทำ”เธอเอียงคอมองหน้าเขาด้วยรูปลักษณ์ของเด็กประมาณแปดเก้าขวบ มันดูประหลาดอยู่บ้าง คนที่กำลังอบรมสั่งสอนเขาอ้อมๆสูงกว่าเอวเขาเล็กน้อยเท่านั้นเอง&nbsp;เขานิ่งเงียบ เริ่มคิดตามว่าเธอหมายถึงอะไร“คำตอบที่อยากรู้ก็ได้มาแล้ว คำขอครั้งสุดท้ายก็อยู่ใกล้มือแล้วเช่นกัน ขึ้นกับว่าจะเปิดใจไหม แล้วเธอยังต้องการอะไรอีกหรือ”เธอไม่ได้รอคำตอบจากเขา ร่างของเด็กหญิงจางหายไปราวกับหมอกยามเช้าที่โดนแสงแดดเสียงเคาะประตูดังขึ้นมาปลุกเขาออกจากภวังค์ เขาเก็บหนังสือเข้าตู้เก็บ ล็อคอย่างเรียบร้อยแล้วเดินไปเปิดประตู ถามมหาดเล็กที่เคาะประตูด้วยน้ำเสียงเย็นชา“มีอะไร”“พระราชามีรับสั่งให้กระหม่อมมาเชิญเจ้าชายไปเข้าประชุมสภาขุนนาง”เขาขมวดคิ้ว “วันนี้ไม่มีใครแจ้งว่ามีประชุม”“ท่านดยุคแห่งบาร์ตันขอเปิดประชุมด่วนเมื่อเช้า เจ้าชายทรงไม่ได้ประทับในห้องทรงงานอาจจะไม่ได้รับหนังสือ”เขายกมือขึ้นห้ามไม่ให้พูดต่อ ตัดบทด้วยน้ำเสียงเรียบเฉย “วันนี้ฉันไม่สบาย ฝากทูลพระบิดาด้วย”ป่วยการเมือง เขาทำอย่างนี้เป็นช่วงๆเวลามีปัญหาคิดไม่ตก หรือเวลาไม่อยากเจอใคร ไม่ก็อยากจะตั้งหลักเพื่อคิดหาจัดการเรื่องยุ่งยากสุดท้ายแล้ว ถึงเขาจะอ้างว่าป่วย พระราชากลับไม่ทรงปล่อยให้เขาลอยตัวจากปัญหา มีมหาดเล็กมาตามเขาอีกสองครั้ง เป็นทำนองว่าตราบใดที่เขาไม่ไป พระบิดาไม่มีทางหยุดส่งคนมาตามเขาหากมาตามด้วยตัวเองได้ พระราชาคงเสด็จมาแล้ว เขาลอบประชดประชันอยู่ในใจห้องประชุมสภาขุนนางบรรยากาศร้อนระอุสมกับเป็นกลางฤดูร้อน ขุนนางและผู้ครองแคว้นที่อยู่ในห้องประชุมต่างมีสีหน้าเคร่งเครียดสีพระพักตร์พระราชา ต้องเรียกว่าย่ำแย่ ซีริลทำความเคารพผู้มีตำแหน่งสูงสุดและนั่งตรงตำแหน่งเก้าอี้ด้านขวามือของพระราชา“ซีริล ได้ยินว่าไม่สบาย” พระราชาตรัสถาม น้ำเสียงแสดงความเป็นห่วงอย่างเต็มที่เขานึกค่อนแคะ หากเป็นห่วงจริงคงไม่ส่งคนไปตามเขาครั้งแล้วครั้งเล่า“หม่อมฉันปวดศีรษะเล็กน้อย ฝ่าพระบาทไม่ต้องทรงกังวล”“ถ้าอย่างนั้นก็ดี ท่านดยุคแห่งบาร์ตันมีข้อเสนอเรื่องการตั้งรัชทายาท”เขาชายตามองไปทางคนที่ได้ชื่อว่าเป็นท่านตาของเขา“กระหม่อมเห็นว่า เจ้าชายซิลบาสเตียนมีความเหมาะสมกว่า”“ตามธรรมเนียมแล้ว พี่มาก่อนน้อง ลูกชายมาก่อนลูกสาว ยกเว้นว่าคนที่มีสิทธิ์มากกว่ามีปัญหาร้ายแรงจนไม่เหมาะสม”“ฝ่าพระบาท เรื่องนี้ต้องพิจารณาอย่างรอบคอบ หากยึดธรรมเนียม ไม่ยึดความเหมาะสมอาจไม่เป็นผลดีต่อการขึ้นครองบัลลังก์” ดยุคแห่งบาร์ตันเถียงออกมา“ซีริลไม่ได้มีปัญหาอะไร ความสามารถและความประพฤติดีกว่าซิลบาสเตียนด้วยซ้ำ” พระราชาตรัสแย้งทันทีเหตุการณ์นี้เขาเคยผ่านมาแล้วครั้งหนึ่ง ตอนนั้นความรู้สึกเขาย่ำแย่อย่างที่สุด เขาพูดปกป้องตัวเองแบบอ้อมๆไปหลายประโยคตอนนี้เขามองพระราชาสลับกับดยุคแห่งบาร์ตัน ความรู้สึกเหมือนดูการแสดงอย่างหนึ่ง ทุกอย่างไม่มีทางตกลงกันได้ในวันนี้แน่นอน ดยุคแห่งบาร์ตันจะกลับแคว้นไปอย่างหงุดหงิด หลังจากนั้นส่งบุตรชายคนโตมาเจรจาปัญหาของทางนั้นเขาเคยไม่เข้าใจว่าทำไมท่านตาถึงได้ต่อต้านเขา แต่ตอนนี้เขามองทะลุหมดแล้ว อีกฝ่ายไม่แน่ใจว่าเขาเป็นลูกของพระราชินีหรือเป็นลูกนอกสมรสที่ถูกสับเปลี่ยนมาสองคนนั้นโต้เถียงกันอีกพักใหญ่ก่อนที่พระราชาจะผินพระพักตร์มาทางเขา“ซีริล ลูกคิดว่าอย่างไร”สายตาทุกคู่ในห้องประชุมมองมาทางเขา ดยุคแห่งบาร์ตันเหยียดยิ้มบางๆ เตรียมแย้งสิ่งที่เขาจะพูดเขาถอนหายใจแล้วตอบกลับด้วยน้ำเสียงราบเรียบ “แล้วแต่ที่ประชุมสภาขุนนางจะเห็นสมควร ถ้าคิดว่าใครเหมาะสมก็ตั้งคนนั้น หม่อมฉันไม่มีข้อคัดค้าน”ในห้องประชุมเงียบกริบ พระราชาทรงทอดพระเนตรมองเขาอย่างไม่เชื่อสายตา เช่นเดียวกับดยุคแห่งบาร์ตันที่มีรอยยิ้มไม่เป็นธรรมชาติพูดอะไรออกไปก็ไม่ต่างกัน ไม่ใช่หรือ… แล้วจะไปเถียงกันทำไมให้เสียเวลาเขากวาดสายตามองรอบๆแล้วสรุปให้ ราวกับไม่ใช่เรื่องของตัวเขาเอง “ในเมื่อวันนี้หาข้อสรุปไม่ได้ วันหลังค่อยมาหารือกันใหม่ยังทัน”เขาหันไปมองพระราชา “ใช่ไหมพะย่ะค่ะ ฝ่าพระบาท วันนี้หาข้อสรุปไม่ได้ ก็มาหารือกันวันหลัง”ทั้งห้องประชุมเงียบกริบ เขายิ้มเย็นแล้วถามพระราชาอีกครั้ง “ฝ่าพระบาท เมื่อวันนี้ไม่มีใครเสนอความคิดเห็นอะไรอีก ทรงปิดประชุมดีไหม”การประชุมปิดไปอย่างไร้ข้อสรุป ท่ามกลางความงุนงงของผู้คนซีริลให้คนปิดประตูห้องนอน และห้ามคนรบกวนโดยบอกว่าเขาปวดศีรษะ ต้องการพักผ่อน&nbsp;เขาเอนตัวบนเก้าอี้หลับตาลงเพื่อพักสายตาหลายวันมานี้เขาเก็บตัวเงียบ งดให้ใครเข้าพบ ผู้คนต่างคิดว่าเขาสะเทือนใจที่มีคนกล่าวหาว่าเขาไม่เหมาะสมกับการเป็นรัชทายาท เลดี้เบ็ธมาหาเขาครั้งหนึ่ง พยายามพูดปลอบโยนเขาหลายคำพระราชาส่งมหาดเล็กมาสอบถามอาการเขาครั้งหนึ่ง&nbsp;ส่วนพระราชินี ไม่ต้องพูดถึง ไม่ได้ส่งใครมาเขาไม่ได้มีปัญหาเกี่ยวกับเรื่องที่เกิดขึ้น มันเป็นเรื่องที่เขารับรู้อยู่แล้ว เพียงแต่เขาคิดไม่ตกเกี่ยวกับปริศนาใหม่ รวมถึงเหตุการณ์ที่จะเกิดขึ้นต่อไป เขาไม่แน่ใจว่าเขาควรปล่อยให้มันเป็นอย่างที่ควรจะเป็นหรือทำอะไรสักอย่างเพื่อเปลี่ยนมันเสียงประตูห้องเปิดอย่างแผ่วเบา มีคนเดินเข้ามา ฟังจากเสียงน่าจะถือถาดใส่กาน้ำชาเข้ามาด้วย น่าจะเป็นเวลาของว่างคนที่เดินมาวางของที่น่าจะเป็นถาดวางกาน้ำชาไว้บนโต๊ะ ขณะที่เขาจะออกปากไล่ ฝ่ามือนุ่มๆเอื้อมมาปิดตาเขาจากด้านหลังหรือว่าจะเป็นสาวๆที่เลดี้เบ็ธส่งมาหยั่งเชิงเขาอีกแล้ว หลังจากเขาปรามอย่างจริงจังไป เธอไม่ส่งใครเข้ามาพักใหญ่คนนี้ดูจะใจกล้ามากกว่าคนอื่น…เขายันตัวลุกขึ้นทันที มือสองข้างคว้าไปที่ข้อมือคู่นั้น หันขวับไปมองเจ้าของมือด้วยสายตาเย็นชา เตรียมจะพูดคำตำหนิออกไปสักหลายๆคำหญิงสาวในชุดสีเขียวเข้ม ดวงตาสีม่วงของเธอจ้องมองมาที่เขา เธอหัวเราะคิกคักออกมา“เจ้าชาย ทรงทำพระพักตร์อย่างกับหม่อมฉันจะเข้ามาลอบสังหาร”เขาถอนหายใจ “เรนิส เธอมาตั้งแต่เมื่อไหร่ แล้วเข้ามาได้อย่างไร”&nbsp;“มหาดเล็กบอกหม่อมฉันแล้วว่าเจ้าชายทรงไม่ให้ใครรบกวน” เธอยิ้มอย่างขำๆ “แต่หม่อมฉันจะเข้ามา เขาจะทำอะไรได้”เขาขมวดคิ้ว “นี่มันห้องนอนของฉัน เธอเป็นเด็กผู้หญิง ต่อให้ฉันไม่ห้ามใครเข้า เธอก็ไม่ควรเข้ามาอยู่แล้ว”เธอไม่สนใจคำตำหนิ เดินมานั่งที่เก้าอี้ด้านข้าง“หม่อมฉันได้ข่าวเรื่องที่ประชุมสภาขุนนาง” สีหน้าเธอเป็นกังวล “ทรงกลุ้มพระทัยเรื่องนี้หรือเปล่า”“เปล่า” เขาส่ายหน้า “ท่านตาก็แค่หยั่งเชิง ตราบใดที่ฉันไม่ได้ทำอะไรชั่วร้ายจนผู้คนรับไม่ได้ ไม่มีใครทำอะไรฉันได้อยู่แล้ว”เมื่อก่อนเขายังเด็กเกินไป มองเกมไม่ขาดหากมองย้อนหลังไป ตราบใดที่เขาไม่ขยับตัวทำเรื่องเสื่อมเสีย ตระกูลบาร์ตันก็ไม่สามารถเล่นงานเขาได้มันเป็นเกมหนึ่งของพระราชา สร้างผลกระทบทางจิตใจ ให้เขาขาดความมั่นใจในสิทธิ์ของตัวเองเท่านั้นเอง หลังจากนั้นเขาก็จะช่วยพระราชาเล่นงานตระกูลบาร์ตัน“ถ้าอย่างนั้น ยังมีอะไรให้กลุ้มใจอีก” เธอพูดขึ้นมาลอยๆ พร้อมกับเดินไปเปิดผ้าม่านให้แสงสว่างเข้ามาในห้อง “อยู่เงียบๆมืดๆอย่างนี้ระวังจะซีดจนเหมือนคนตาย”คำพูดชักเริ่มไม่เป็นการเป็นงานอีกแล้ว… แต่เขาไม่อยากจะตำหนิเขาหรี่ตาปรับสภาพ อยู่ในห้องมืดๆทำให้ตาไม่ค่อยสู้แสง เท้าคางมองดูเธอไล่เปิดผ้าม่านหน้าต่างทีละบาน “ถ้าฉันกลายเป็นคนที่ตายแล้วจริงๆล่ะ”เธอจ้องหน้าเขาแล้วหัวเราะคิกคัก “คนตายที่ไหนจะดูดีขนาดนี้”เขายิ้มบางๆ รินน้ำชาใส่ถ้วยชาแล้วยื่นให้เธอ “ในเมื่อเธอชมว่าฉันดูดี ฉันให้รางวัลเธอเป็นน้ำชาถ้วยหนึ่ง”หญิงสาวเดินมานั่งเก้าอี้ข้างๆเขา ยกถ้วยชาขึ้นมาพร้อมรอยยิ้ม “เจ้าชายไม่ค่อยมีเงินจริงๆ ขนาดจะประทานรางวัล ยังให้ได้แค่ชาถ้วยเดียว”เขาเท้าคางมองหน้าเธอซ้ำ เธอเปลี่ยนไปมากพอสมควร คำพูดเริ่มรู้จักยอกย้อน&nbsp;“อืม ฉันไม่ค่อยมีเงิน ดังนั้นจะงกไปสักนิดไม่ใช่เรื่องเสียหายอะไร หรือถ้าจะมีใครบริจาคให้ ฉันก็ไม่ถือสา”เธอหัวเราะออกมาทันที เสียงหัวเราะทำให้อารมณ์ที่ขุ่นมัวของเขาในช่วงหลายวันนี้ดีขึ้นมาอย่างชัดเจน“เธอจะเดินทางไปงานพิธีแต่งตั้งของเลดี้เบียทริกซ์ไหม”เธอส่ายหน้าปฏิเสธ “ท่านพ่อรับบุตรบุญธรรมเพิ่มอีกสองคน ได้ยินว่าจะพามาเข้าเฝ้าพระราชา หม่อมฉันรอรับน้องบุญธรรมใหม่ในเมืองหลวงดีกว่า ที่อาณาจักรน้ำแข็งถึงจะเป็นฤดูร้อนก็ยังหนาวมากอยู่ดี ไม่เห็นจะน่าไปเลยสักนิด”“ฉันนึกว่าเธอจะอยากเที่ยว”“ถ้าผู้แทนพระองค์เป็นคนอื่น หม่อมฉันอาจจะอยากไป” เธอยิ้มมองหน้าเขาอย่างมีความหมาย แต่พอเขาไม่ตอบ สีหน้าเธอเริ่มสลดลง“เจ้าชาย…” น้ำเสียงเธอเริ่มกระเง้ากระงอดอีกครั้ง&nbsp;“ผู้แทนพระองค์ ไม่ใช่ใครก็เป็นได้” เขาพูดด้วยน้ำเสียงราบเรียบ“ใครๆก็รู้ทั้งนั้น ว่าพระราชาส่งเจ้าชายซิลบาสเตียนออกนอกเมืองหลวง เพื่อลดข่าวลือว่าเจ้าชายซิลบาสเตียนจะมาแทนที่ฝ่าบาท คนอื่นเป็นเดือดเป็นร้อนกันทั้งนั้น มีแต่ฝ่าบาทนี่แหละที่นิ่งเฉยเหมือนไม่ใช่เรื่องของตัวเอง”เขาหัวเราะขื่นๆ “ฉันยังไม่เดือดร้อนแล้วเธอจะเดือดร้อนไปทำไม”หญิงสาวชักสีหน้าใส่เขาทันที&nbsp;เขาหรี่ตามองเธอ “รู้สึกว่าช่วงนี้ฉันจะตามใจเธอมากเกินไป ทำให้เธอเริ่มเอาแต่ใจตัวเองอีกแล้ว..ใช่ไหม”เธอยู่จมูกทันที “เกิดเป็นผู้หญิงนี่ลำบาก อาละวาดก็ไม่น่ารัก เอาแต่ใจตัวเองก็ไม่น่ารัก กรีดร้องโวยวายก็ไม่น่ารัก ทำอะไรก็ไม่น่ารัก”เขายิ้มให้เธอบางๆ “เธอลองยิ้มดูสิ”เรนิสฉีกยิ้มกว้างออกมาให้เขาจนเขาอดหัวเราะไม่ได้ “แบบนี้ เรียกว่าน่ารัก..”หญิงสาวลากลับไปด้วยสีหน้าแช่มชื่น…เด็กโง่ โง่จริงๆ แค่เขาชมเล็กๆน้อยๆเธอก็ดีใจขนาดนั้นเขาถอนหายใจอีกครั้ง หลายๆอย่างเหมือนเดิม แต่ก็มีบางอย่างไม่เหมือนเดิมแล้วเหตุการณ์เดิมจะเกิดซ้ำไหม_____________________การเมืองที่ร้อนระอุ ดยุคแห่งบาร์ตันกลับแคว้นตั้งแต่หลังการประชุมครั้งนั้นเสร็จ เสียงวิพากษ์วิจารณ์ในเมืองหลวงทำให้พระราชาตัดสินพระทัยส่งเจ้าชายซิลบาสเตียนไปเป็นผู้แทนพระองค์ในการรับตำแหน่งของเบียทริกซ์เหตุการณ์เหมือนจะซ้ำรอยเดิมพระราชารับสั่งให้เขาเข้าเฝ้าในหัวค่ำวันหนึ่ง ในห้องทรงงานมีคนใกล้ชิดที่พระองค์ทรงไว้พระทัยอยู่หลายคนเขาทำความเคารพพระบิดา มือเริ่มเย็นและมีเหงื่อชื้นขึ้นเขาจำเหตุการณ์ครั้งนี้ได้ การวางแผนลอบสังหารพวกตระกูลบาร์ตันเสียงอัศวินคนสนิทของพระบิดาคนหนึ่งเสนอความคิดเห็น เรื่องการจัดนักฆ่าไปดักซุ่ม สถานที่ลงมือ“หากแผนการลอบสังหารสำเร็จ จะมีคนไปแจ้งข่าวที่ตระกูลบาร์ตัน ให้คนของเราดักซุ่มต่อ แล้วลงมือซ้ำกับคนที่ตามมาทีหลัง”พวกเขาหวังว่าคนที่ตามมาจะเป็นลูกชายคนที่สองของตระกูล ท่านพ่อของเบียทริกซ์และเบลล่า“ซีริล ลูกคิดว่าแผนการนี้เป็นอย่างไรบ้าง”ตอนนั้น เขาเสนอความคิดเห็นให้ป้ายความผิด รวมถึงเก็บรายละเอียดปลีกย่อยให้แผนการไร้ช่องโหว่ หลังจากเหตุการณ์ครั้งนั้น อำนาจของตระกูลบาร์ตันลดลงชั่วข้ามคืนเสียงเล็กๆของเด็กหญิงคนหนึ่งดังเข้ามาในสมองของเขา “เรื่องบางอย่างทำไปแล้วอาจจะต้องรับผลของการกระทำไปอีกนาน เพราะฉะนั้นคิดให้ดีก่อนจะทำ”หรือว่าจะเป็นเรื่องนี้แผนการครั้งนั้นสำเร็จเกือบทั้งหมด ขาดแต่แอนเธม บาร์ตัน หลานชายคนเดียวของตระกูลรอดไปได้อย่างเหลือเชื่อผลจากแผนครั้งนั้น แอนเธมแม้จะยอมลงให้เขาเนื่องจากไม่มีทางเลือก แต่หากมีโอกาส อีกฝ่ายก็จ้องจะเล่นงานเขาไม่ต้องพูดถึงเบียทริกซ์ เธอวางแผนเล่นงานเขาครั้งแล้วครั้งเล่า ส่วนใหญ่เป็นการปล่อยข่าวทำชื่อเสียง&nbsp;เขาลังเลอยู่ครู่หนึ่ง แล้วตัดสินใจพูดออกไป “แผนการทุกอย่างดีอยู่แล้วฝ่าพระบาท”พระราชาทรงพยักพระพักตร์ “งั้นดำเนินการตามนั้น”เลดี้เบ็ธมาพบเขากลางดึกคืนนั้น ใบหน้าเคร่งขรึมของเธอดูกังวลกว่าทุกครั้ง“เจ้าชายทรงไม่สบายพระทัย”“เปล่า ฉันสบายดี” เขากุมมือเธอไว้หลวมๆ ในใจนึกเห็นใจผู้หญิงคนนี้ เขาไม่แน่ใจว่าเธอเป็นคนที่โชคดีหรือโชคร้ายกันแน่เรื่องวุ่นวายทั้งหมดที่เกิดขึ้นกับเขา เหตุผลส่วนหนึ่งน่าจะเป็นเพราะผู้หญิงตรงหน้าพระบิดารักเธอจนเรียกได้ว่าเธอเป็นจุดอ่อนของพระองค์ แต่ก็หลอกลวงเธอ หากสักวันเธอรู้ความจริง…ถ้าเป็นไปได้ ไม่มีวันรู้เลยคงจะดีเสียกว่า“เรื่องนี้ต้องแก้ไขได้แน่นอน” เธอพูดกับเขาด้วยน้ำเสียงแผ่วเบา “ทุกอย่างจะต้องเรียบร้อย แผนกำจัดตระกูลบาร์ตันจะต้องเรียบร้อยแน่นอน”เขาชะงัก แววตาเลดี้เบ็ธเปลี่ยนไปเป็นแค้นเคืองและเกลียดชัง “เชื่อหม่อมฉัน ทุกอย่างจะต้องเรียบร้อย”“เธอมีอะไรปิดบังฉันหรือเปล่า” เขาลูบหลังมือเธอ&nbsp;“สักวันเจ้าชายจะเข้าพระทัยหม่อมฉัน”“เรื่องบางอย่างมันไม่จำเป็นต้องทำสักนิด”เขาถอนหายใจ ไม่ต้องคาดเดา เธอคิดจะกำจัดคู่แข่งอย่างซิลบาสเตียนให้กับเขาเธอมองหน้าเขาด้วยสายตางุนงง“เลดี้เบ็ธ…เธอไม่จำเป็นต้องยุ่งกับน้องชายฉัน เธอไม่มั่นใจในตัวฉันเลยหรือว่าฉันจะชนะ”&nbsp;“หม่อมฉันไม่กล้าทำอะไรแบบนั้นหรอกเพคะ” เธอตอบขณะที่หลบสายตา…แน่นอน เขารู้ว่าเธอกำลังโกหกเขาได้แต่หวังว่าเธอจะเปลี่ยนใจ แต่เธอกลับถอนมือของเธอออกมาแล้วยิ้ม สายตาของเธอบอกกับเขาว่าเธอไม่มีวันจะหยุดเขาจำแผนครั้งนี้ได้ เลดี้เบ็ธลงทุนไปมาก น้องชายลูกแหง่อาจจะไม่รอดถ้าไม่เปลี่ยนรถม้าคราวนี้ไม่มีรถม้าให้น้องชายลูกแหง่เปลี่ยนเสียด้วยซีริลพยักหน้าให้มหาดเล็กคนสนิทของน้องชายไปแจ้งให้น้องชายลูกแหง่รู้ว่าเขามาหา เขาไม่เหยียบย่างมาส่วนนี้ของพระราชวังนานมาแล้วครั้งสุดท้ายคือตอนเขาออกปากอนุญาตให้น้องชายลูกแหง่ออกจากวังได้ หลังจากนั้นเขาไม่เคยมาเหยียบที่นี่อีกห้องทำงานของน้องชายลูกแหง่ไม่มีอะไรที่เขาคุ้นตา ชั้นวางของมีตุ๊กตาเซรามิกรูปหมาแมวเต็มไปหมด มีตำราเวทหลายเล่มวางอยู่บนชั้นหนังสือ โต๊ะทำงานมีหนังสือที่ยังเขียนไม่เสร็จวางไว้ที่แย่กว่านั้นคือมีแมวหลายตัวเดินไปมาในห้องทำงาน“พี่ชาย” น้องชายลูกแหง่ทักขึ้นด้วยสีหน้ายินดี&nbsp;เขายื่นจดหมายที่เขียนไว้เมื่อคืนส่งให้&nbsp;“นี่อะไรพี่ชาย” ซิลบาสเตียนถามด้วยสีหน้างุนงง “อยู่ใกล้กันแค่นี้ทำไมต้องให้จดหมายด้วย”“เปิดอ่านเมื่อเสร็จพระราชพิธีแล้วเตรียมออกเดินทางกลับ จดหมายจะสลายตัวเองหลังเปิดอ่านไปได้ 10 นาที ถ้านายอ่านแล้วอยากจะเลื่อนกำหนดกลับหรืออยากจะเที่ยวเล่นต่อที่นั่นอีกหลายๆวัน นั่นก็เป็นเรื่องของนาย” เขาพูดด้วยน้ำเสียงเย็นชาน้องชายลูกแหง่รับจดหมายมาด้วยท่าทางไม่เข้าใจ แต่ไม่ได้ถามอะไรเพิ่มเติม “พรุ่งนี้จะเดินทางแล้ว พี่ชายอยากจะได้อะไรไหม”เขาส่ายหน้า จนแล้วจนรอดเขาก็ไม่ชินกับท่าทีสนิทสนมของน้องชายลูกแหง่ เขาลังเลอยู่พักใหญ่ ริมฝีปากเม้มเข้าหากันก่อนที่เขาจะทำใจพูดประโยคนั้นออกมาได้“ขอให้เดินทางปลอดภัย กลับมาอย่างปลอดภัยก็แล้วกัน”หลังพูดประโยคที่ชวนให้รู้สึกกระอักกระอ่วนใจเสร็จ เขาหันหลังกลับเดินออกมาจากห้องทันทีโดยไม่รอดูสีหน้าของน้องชายลูกแหง่“พี่ชาย ไม่ดื่มน้ำชาสักถ้วยก่อนหรือ ทำไมรีบกลับ” น้องชายของเขาตะโกนไล่หลังมาเขาหยุดชะงัก ตอบกลับไปโดยไม่หันมามอง “ฉันไม่ชอบแมว”สิ่งที่ควรให้ก็ให้ไปแล้ว สิ่งที่ควรพูดก็พูดไปแล้ว ข้ออ้างข้างๆคูๆที่จะไม่อยู่คุยต่อก็อ้างไปแล้วเช่นกัน…เรื่องนี้จัดการเสร็จแล้ว ยังมีอีกเรื่องหนึ่งที่ต้องจัดการซีริลสวมชุดเสื้อคลุมสีดำ ฮู้ดจากเสื้อคลุมปิดบังเส้นผมของเขาจนมิดและบังหน้าผากจนเห็นใบหน้าไม่ชัดเจน เขายืนพิงต้นไม้สูงต้นหนึ่งในป่าละเมาะย่านชานเมือง ม้าสีดำของเขาถูกผูกกับต้นไม้อีกต้นที่อยู่ไม่ไกลกันนักฤดูร้อน ต้นไม้ล้วนมีใบเขียวเต็มต้น ทำให้ป่าแห่งนี้ดูชุ่มชื้นขณะเดียวกันร่มไม้ก็ทำให้ป่าดูไม่เปิดโล่งเหมาะแก่การซุ่มคนไว้ลงมือทำอะไรบางอย่างและเหมาะกับการเจรจาที่ไม่อยากให้มีใครรู้เห็น&nbsp; &nbsp;เสียงม้าถูกควบเข้ามาใกล้ กะประมาณแล้วน่าจะมีประมาณสิบตัว แสดงว่าคนที่เขานัดพบพาผู้ติดตามมาด้วยไม่น้อยไม่แปลกที่อีกฝ่ายจะหวาดระแวง เขายิ้มบางๆ จะมากี่คนก็ไม่ใช่ปัญหาสำหรับเขาชายหนุ่มในชุดเกราะดูหล่อเหลาขี่ม้าสีขาวเข้ามาใกล้ บรรดาผู้ติดตามสำรวจสถานที่ว่ามีใครแอบซุ่มอยู่หรือไม่ ซีริลมองคนพวกนั้นสอดสายตาไปรอบๆครู่หนึ่งโดยไม่พูดอะไรเมื่อไม่มีสิ่งผิดปกติ มีคนส่งสัญญาณให้ชายหนุ่มในชุดเกราะว่าปลอดภัยดีแอนเธม บาร์ตัน ญาติผู้พี่ของเขาลงจากหลังม้า เดินเข้ามายังจุดที่เขายืนพร้อมรอยยิ้ม เขายิ้มและพยักหน้าให้อีกฝ่ายเป็นเชิงทักทายเช่นกัน“ฝ่าบาทไม่ทรงกลัวว่าหม่อมฉันจะให้คนจัดการฝ่าบาทที่ตรงนี้หรือ หากเกิดอะไรขึ้น จะไม่มีใครรู้ไม่มีใครเห็น” แอนเธมถามเขาพร้อมรอยยิ้มร้ายเขาเหยียดยิ้ม เขาคนเดียวกับองครักษ์กลุ่มใหญ่ของแอนเธม หากเขาคิดสังหารแอนเธมที่นี่ เรื่องนี้น่าจะเกินความสามารถของเขาแต่หากให้เขาหนีกลับไปโดยไร้รอยขีดข่วน นั่นไม่ใช่เรื่องยากสักนิด“มีอะไรต้องกลัวล่ะ”&nbsp;“ก็ถูก..” แอนเธมพยักหน้าเห็นด้วย “แล้วที่ฝ่าบาทเชิญหม่อมฉันมา คงไม่ได้เชิญมาชมป่าละเมาะฤดูร้อน”เขายื่นจดหมายให้แอนเธม ภายในระบุจุดที่จะมีการวางแผนลอบสังหาร&nbsp;“จดหมายจะสลายไปเองหลังเปิดอ่าน” เขาพูดสั้นๆ หากไม่เข้าใจ หรืออ่านแล้วหาทางหลีกเลี่ยงไม่ได้ ตระกูลบาร์ตันก็ไร้ความสามารถไม่สมควรเป็นตระกูลผู้ครองแคว้นแล้ว“ฝ่าบาท นี่เป็นความลับหรือเปล่า”&nbsp;เขามองฝ่ายตรงข้ามด้วยสายตาที่บ่งบอกว่า ถ้าไม่ใช่ความลับ เขาจะถ่อมาถึงที่นี่เพื่ออะไรแอนเธมรับจดหมายมาถือไว้ “หากหม่อมฉันกราบทูลพระราชาว่าทรงเอาใจออกห่าง”“พี่ชายแอนเธม การใส่ความกันด้วยเหตุผลทางการเมืองเกิดขึ้นได้บ่อยครั้ง อาจจะมีใครส่งข้อมูลให้พี่ชายแล้วป้ายความผิดให้ฉันก็ได้” เขาตอบกลับด้วยน้ำเสียงราบเรียบเมื่อคิดจะทำเรื่องนี้ เขาต้องหาทางลงให้ตัวเองเมื่อมีข้อผิดพลาด เขามีข้ออ้างมากมายให้ตัวเองหลุดจากการถูกสงสัยว่าจะเป็นคนทรยศ พระบิดาไม่มีทางคิดว่าเขาเป็นคนทำเพียงแต่อาจจะคลางแคลงใจในตัวเขาบ้าง นั่นหลีกเลี่ยงไม่ได้เสียงแอนเธมแค่นหัวเราะออกมา “แล้วที่ทำแบบนี้ ฝ่าบาททรงอยากได้อะไรตอบแทน การสนับสนุนจากตระกูลบาร์ตันงั้นหรือ”เขามองแอนเธมนิ่งๆ “ไม่ได้ต้องการอะไร ก็แค่รู้สึกว่าเรื่องบางอย่างมันสมควรที่จะทำ”“แล้วฝ่าบาทไม่กังวลหรือ หากพระราชาทรงไม่โปรดปรานฝ่าบาทต่อไปแล้ว อนาคตข้างหน้าจะเป็นอย่างไร”เขาปรายตามองแอนเธม “นั่นเป็นเรื่องในอนาคต”เทียบกันแล้วในสายตาพระบิดา ยังไงเขาก็ดีกว่าน้องชายลูกแหง่ที่เป็นหุ่นเชิดให้ตระกูลบาร์ตัน“ฝ่าบาทช่างทรงมั่นพระทัย” แอนเธมเสียดสีเขาเล็กน้อยเขาไม่สนใจแอนเธมอีก ทำเป็นไม่รับรู้คำประชดนั้น ปลดสายจูงม้าแล้วขี่ออกไป&nbsp;อนาคตข้างหน้าจะเป็นอย่างไร… ไม่มีทางรู้ ครั้งนี้เขาอาจจะเสียเปรียบไปบ้างแต่ไม่ใช่เรื่องใหญ่ เขามั่นใจว่าเขาสามารถพลิกเกมได้ตลอดอยู่แล้ว ถ้าเขาอยากจะพลิกแผนการลอบสังหารล้มเหลวตามที่เขาคาดการณ์ไว้ พระราชาทรงทราบข่าวนี้ด้วยสีพระพักตร์ไม่ดีนัก พระหัตถ์ข้างหนึ่งปัดถ้วยชาตกแตกตระกูลบาร์ตันเปลี่ยนเส้นทางการเดินทางกะทันหัน นักฆ่าที่เตรียมไว้ไม่มีโอกาสได้ลงมือ กว่าจะรู้ตัว แอนเธมกับท่านพ่อของเขาเดินทางเข้าเขตปกครองของตระกูลบาร์ตันเรียบร้อยแล้ว“หรือว่าจะมีหนอนบ่อนไส้ มีใครลอบส่งข่าว” พระราชาทรงรำพึงเบาๆซีริลเหยียดยิ้ม พระบิดาทรงไม่โง่เขลา แต่อาจจะคาดไม่ถึง เขาปรับสีหน้าดูจริงจัง “หม่อมฉันจะตรวจสอบเรื่องนี้เอง”พระราชาพยักพระพักตร์ “ไปตรวจสอบมาให้ดี หากรู้ว่าใครเป็นไส้ศึก จัดการขั้นเด็ดขาดได้”เขารับคำด้วยสีหน้าเคร่งเครียดเสียงเคาะประตูดังขึ้น มหาดเล็กคนสนิทของพระราชารายงานว่าพระราชินีเสด็จมา พระราชาพยักพระพักตร์ให้พระนางเข้ามาได้พระราชินีในชุดหรูหรากรุยกรายเดินเข้ามาในห้องโถง พระพักตร์มีรอยยิ้มสุภาพตามแบบปกติ&nbsp;เขาชำเลืองมองเลดี้เบ็ธที่ทำความเคารพด้วยสีหน้าไม่พึงพอใจแล้วหลบออกไปจากห้องซีริลลุกขึ้น โค้งทำความเคารพตามธรรมเนียมแล้วขอตัวออกมาเช่นกัน ก่อนออกจากห้องเขาได้ยินเสียงของพระราชินีตรัสกับพระราชา“เซียร์ยังไม่อยากกลับ เขาขออยู่ต่ออีกระยะหนึ่ง เปิดเรียนแล้วจะกลับมาเรียน ไม่มีกำหนดกลับชัดเจน อยากกลับเมื่อไหร่จะกลับมาเอง”พระราชาทรงพระสรวล “ลูกคนนี้ เอาแต่จะเที่ยว”“มีโอกาสก็ปล่อยเขาเที่ยวไปเถิดเพคะ อยู่ที่นี่เอาแต่เลี้ยงแมว ไม่ต่างกันเท่าไหร่”เขาพยักหน้าให้มหาดเล็กหน้าห้องปิดประตู นานๆทีสองคนนั้นจะคุยกันดีๆสักครั้ง รักษาบรรยากาศนี้ไว้ได้นับว่าดีเกินคาดแล้วแผนของเลดี้เบ็ธคงล้มเหลวเช่นเดียวกัน น้องชายลูกแหง่คงจะเปลี่ยนกำหนดการรวมถึงเส้นทางเดินทางกลับ หากให้เดา น่าจะเปลี่ยนเส้นทางเป็นอ้อมทางตะวันตกหรือตะวันออกแล้วเข้าเมืองหลวงแทน และคงกลับแบบไม่แจ้งล่วงหน้าหลังครั้งนี้ เลดี้เบ็ธคงจะรามือไปอีกพักหนึ่ง โอกาสในการหาทางเล่นงานน้องชายลูกแหง่ในเมืองหลวงนั้นไม่ง่ายพระราชินีทรงให้คนเอาจดหมายมามอบให้เขาหลังจากนั้นอีกหลายวัน เขามองด้วยความประหลาดใจ เป็นจดหมายของซิลบาสเตียน ตอนได้รับจดหมายฉบับนั้น เขาทำหน้าไม่ถูกตั้งแต่เกิดมา น้องชายลูกแหง่เคยเขียนจดหมายถึงเขาเสียที่ไหน แม้แต่ตอนที่ทะเลาะกันอย่างเอาเป็นเอาตายเพื่อแย่งเด็ก เขาเขียนจดหมายทั้งข่มขู่ ทั้งเหน็บแนมไปหลายฉบับ สิ่งที่ได้กลับมาคือความว่างเปล่า น้องชายลูกแหง่ทำไม่รู้ไม่ชี้ เสมือนไม่เคยได้รับจดหมายมาก่อน ทำเอาเขาโมโหแทบตาย เขารู้สึกเหมือนตัวเองทะเลาะกับลมฟ้าอากาศและเสียแรงโดยไร้ประโยชน์“พี่ชาย ที่นี่อากาศหนาวมาก แต่ทิวทัศน์สวยงาม…”เขาถอนหายใจ น้องชายลูกแหง่ช่างมีอารมณ์สุนทรีย์ เล่าเรื่องอาณาจักรที่มีแต่หิมะ น้ำแข็งและต้นไม้ไร้ใบได้หลายหน้ากระดาษ&nbsp;“พระราชพิธีไม่ได้ราบรื่นนัก มีแผนลอบสังหาร พี่หญิงเบียทริกซ์รอดมาได้” &nbsp;“พี่ชายจำพี่หญิงเบียทริกซ์ได้ไหม ตอนนี้เธอโตขึ้นกว่าเดิมมาก เป็นผู้หญิงที่สวยจริงๆ และใจดีมากๆ คนที่นี่เปรียบเธอเหมือนเทพธิดา ส่วนเบลล่าน้องสาวของเธอก็น่ารักดี ดูสดใส เปิดเผย”เขานึกค่อนแคะในใจ ถ้าบอกว่าเบียทริกซ์ใจดีเปรียบเสมือนเทพธิดา เขาคงกลายเป็นนักบุญ น้องชายลูกแหง่ช่างโง่เขลามองคนไม่ออกส่วนเบลล่า เขาไม่เข้าใจว่าตระกูลบาร์ตันมีผลผลิตแบบนี้ออกมาได้อย่างไร ทั้งแอนเธมและเบียทริกซ์ต่างไม่ธรรมดา แต่เบลล่ากลับมีความคิดตรงไปตรงมาไม่เหมือนคนในครอบครัวเขาส่ายศีรษะ เอาเข้าจริงพระบิดาทั้งเจ้าเล่ห์ทั้งแล้งน้ำใจ พระมารดาต้องเรียกว่าเป็นหญิงแกร่งไม่ธรรมดา ยังมีผลผลิตออกมาเป็นน้องชายลูกแหง่แบบนี้ได้ ทำไมตระกูลบาร์ตันจะมีผลผลิตแบบเบลล่าไม่ได้เขาพับจดหมายของน้องชายลูกแหง่เก็บ เสียงเคาะประตูดังขึ้นมา“เจ้าชาย ท่านหญิงเรนิสส่งจดหมายมา” มหาดเล็กยื่นกระดาษแผ่นหนึ่งให้กับเขาจดหมายเขียนข้อความสั้นๆ และไม่เป็นทางการ“ซีริล ทางโรงเรียนมีงานเต้นรำสำหรับการจบการศึกษา ฉันเชิญเธอมาเป็นแขก แต่คิดว่าเธออาจจะไม่อยากมาเพราะเธอไม่ค่อยชอบงานเต้นรำ”เขาถอนหายใจ เหตุผลที่เขาไม่ชอบงานเต้นรำมันเป็นเพราะงานเต้นรำสะกิดความทรงจำบางอย่าง เมื่อไม่อยากคิดถึง เขาก็จะเลี่ยงเสียเขาตอบข้อความของเธอไปว่า “ต้องขอโทษด้วย ฉันอาจจะไม่ว่างไปงานเลี้ยงกับเธอ”เมื่อเขาตอบจดหมายไป จดหมายตอบกลับของเธอกลับมาในวันถัดมา“ไม่เป็นไร ฉันเข้าใจดี ฉันเต้นรำกับคนอื่นๆก็ได้ มีเพื่อนผู้ชายหลายคนยินดีจะเต้นรำกับฉัน”อารมณ์หงุดหงิดผุดขึ้นมาอย่างอดไม่ได้ จดหมายตอบกลับของเธอติดไฟจนไหม้ไปในพริบตาเขาคิดถึงเซลด้าตอนเขาจัดงานเต้นรำให้เธอตามคำขอ เขานั่งอารมณ์เสียมองดูลูกสาวบุญธรรมเต้นรำกับผู้ชายมากหน้าหลายตา บรรดาหนุ่มๆชนชั้นสูงต่างมารอขอเต้นรำกับเธอ เขานับคู่เต้นรำของเธอได้ถึงสิบสี่คนด้วยกันตอนนั้นเขาจดบัญชีไว้ว่าผู้ชายพวกนั้นมีใครบ้าง โชคดีไม่มีใครพยายามสานต่อความสัมพันธ์กับเซลด้า ทำให้เขาไม่ต้องออกโรงแล่เนื้อใครไปให้แร้งกินที่ไม่มีใครพยายามสานต่อความสัมพันธ์กับเซลด้า อาจจะเป็นเพราะว่าเขาส่งรายชื่อพวกนั้นไปให้น้องชายลูกแหง่อย่างเงียบๆ เรื่องนี้เป็นเรื่องเดียวที่เขากับน้องชายลูกแหง่มีความเห็นไปในทางเดียวกัน รวมถึงเป็นการร่วมมือในการเล่นงานคนอื่นที่หาได้น้อยครั้งระหว่างเขากับน้องชายเขาไม่แน่ใจว่าน้องชายลูกแหง่ทำอะไรกับใครที่ไหนอย่างไร นั่นไม่ใช่หน้าที่ของพระราชาจะต้องรู้&nbsp;ความหงุดหงิดผุดขึ้นมาอีกครั้งเมื่อคิดถึงข้อความในจดหมายและเมื่อเขาจินตนาการเห็นเธอเต้นรำกับผู้ชายคนอื่นเขาตอบจดหมายที่ไหม้ไฟจนหมดกลับไป “เรนิส… พอดีช่วงนั้นฉันว่างพอดี ไปร่วมงานเต้นรำโรงเรียนกับเธอได้”เขาอยากจะรู้เหมือนกันว่าถ้าเขาโผล่หน้าไป “เพื่อนผู้ชายหลายคน” ที่ว่า ยังจะยินดีมาขอเธอเต้นรำอยู่ไหมงานเต้นรำของโรงเรียนไม่ต่างอะไรกับในความทรงจำของเขา เขายืนมองเด็กๆเต้นรำกันขณะที่เธอส่งเครื่องดื่มในแก้วให้เขาอย่างเงียบๆ เขามองเธอในชุดราตรีสีดำคอวีที่เห็นร่องอกอวดธรรมชาติอันงดงามของเธอ ขณะที่ปากกำลังจะเอ่ยคำตำหนิสักสองสามคำว่าชุดของเธอไม่เรียบร้อย สายตาเขาเหลือบไปเห็นหญิงสาวสวยในชุดสีขาว เส้นผมสีชมพูสลวยคลุมถึงกลางหลัง เธอเดินตรงมาหาพวกเขา ในดวงตาของเธอมีแววบางอย่าง“เรนิส” เจนนี่สบตาหญิงสาวด้านข้างเขา “เรื่องอเล็กซิสเป็นฝีมือเธอใช่ไหม”ใบหน้าของเรนิสยังนิ่งสนิท…ถือว่าเธอวางสีหน้าได้ดี ทั้งสองคนเผชิญหน้ากัน คนหนึ่งดูสวยบริสุทธิ์ในชุดสีขาว กับอีกคนหนึ่งดูสวยแบบลึกลับในชุดสีดำเขานึกถึงภาพวาดนางฟ้าแสนสวยกับแม่มดโฉมงามในตำนาน เพียงแต่ตอนนี้เขารู้สึกว่า แม่มดดูน่ารักกว่านางฟ้า“มันเป็นอุบัติเหตุ สิงโตเวทภูเขาพวกนั้นอันตรายมาก ฉันแค่โชคดีหลบได้แต่ก็ได้แผลมา”“แผลนั่นเป็นแผลจากอาวุธชัดๆ” เจนนี่แย้งขึ้น “ถึงคนอื่นไม่รู้ แต่ฉันรู้ว่าเธอทำ เธออิจฉาอเล็กซิสที่ท่านพ่อของเธอรับเขาเป็นลูก”ใบหน้าของเรนิสซีดลงชั่วขณะก่อนจะปรับเป็นปกติ “เรื่องนี้เป็นอุบัติเหตุ เธออยากพูดอะไรก็ช่าง ไม่มีใครเชื่อเธอหรอก ฉันจะไปอิจฉาเพื่ออะไร ตอนนี้ท่านพ่อรับลูกบุญธรรมมาอีกตั้งสองคน อนาคตอาจจะรับมาอีก ต่อให้เขายังมีชีวิตอยู่ ก็ไม่แน่ว่าจะได้เป็นผู้ครองแคว้นคนต่อไป”เจนนี่มองหน้าเขา ใบหน้าสวยงามนั้นซีดขาว “เจ้าชาย ผู้หญิงคนนี้เธอร้ายกาจมาก วางแผนฆ่าได้แม้กระทั่งพี่ชายตัวเอง”“ใครกันแน่ที่เป็นงูพิษ แว้งกัดแม้กระทั่งลูกสาวผู้มีพระคุณ” เธอเถียงกลับไปอย่างไม่ยินยอม“นั่นเป็นเพราะเธอขัดขวางเรื่องของพวกเรา”“ทำไมเธอไม่คิดล่ะว่าเป็นเพราะเธอที่ทำให้เขาตาย” น้ำเสียงของเรนิสกลับเหี้ยมเกรียม “แล้วเธอทำอะไรอยู่ ฉันยังเห็นเธอมีความสุขดี พลอดรักกับผู้ชายคนอื่นอย่างสบายใจ”เจนนี่น้ำตาเริ่มคลอ “เธอกล่าวหาว่าฉันไม่เสียใจงั้นหรือ แล้วเรื่องพลอดรักนั่นไม่จริงสักนิดเดียว พวกเราเป็นแค่เพื่อนเท่านั้นเอง”“เพื่อน” เสียงเรนิสเริ่มแหลมสูง “อย่ามาตีหน้า…”เป็นอีกครั้งที่ลูกเป็ดขี้อิจฉาโกรธจนหน้ากากใกล้หลุด เขาดึงแขนเธอไว้เบาๆเป็นทำนองให้หยุดพูดเขายิ้มให้เจนนี่อย่างอ่อนโยน “เจนนี่ เธอคิดมากไปแล้ว เรื่องนี้เป็นอุบัติเหตุจริงๆ เรื่องนี้หากใครได้ยินเข้ามันจะไม่ดี หากว่ามีคนกล่าวหาว่าเธอกับอเล็กซิสร่วมมือกันกำจัดเรนิส เธออาจจะต้องได้รับโทษด้วย”“ที่สำคัญ เรนิสไม่ได้เกี่ยวข้องอะไรกับการตายของอเล็กซิสสักนิดเดียว”ใบหน้าสวยนั้นซีดขาว ดวงตาเธอมีแววไม่พอใจ “แม้แต่เจ้าชายเองยังไม่รู้จักแยกแยะความดีความชั่ว อนาคตอาณาจักรแห่งนี้คงหมดหวังแล้ว”หญิงสาวสะบัดหน้าจากไป เขามองตามเธอ ริมฝีปากเขาเม้มเป็นเส้นตรง แยกแยะความดีความชั่วอย่างนั้นหรือ…สองอย่างนี้สำหรับเขามันปนเปแยกได้ยากขึ้นกับว่ามองผ่านมุมของใคร&nbsp;ผู้ชายคนนั้นทุ่มเททำทุกอย่างเพื่อเธอ ทำร้ายคนอื่นได้แต่ดีกับเธอแค่คนเดียว เธอเลยมองว่าเป็นคนดีงั้นหรือ หากมองในมุมของเธออาจจะใช่ แต่สำหรับเขา อเล็กซิสถือว่าเป็นศัตรูเมื่อเจอเหตุการณ์ชวนให้เสียอารมณ์ ลูกเป็ดขี้อิจฉาไม่อยากอยู่ในงานต่อเรนิสเกาะแขนเขากึ่งลากกึ่งจูงออกมาจากงาน ไหล่เธอห่อลง อากาศช่วงนี้เริ่มเย็นแล้ว“หนาวจังเลย” เธอพูดขึ้นมาลอยๆเขาปลดเสื้อคลุมผ้าสีดำให้เธอคลุมเพิ่ม ริมฝีปากเธอคลี่รอยยิ้มบางอย่างที่เขาไม่คุ้นนัก“ยังหนาวอยู่เลย”“เดินอีกนิดเดียวก็จะถึงแล้ว” เขาปลอบเธอ อีกแค่ไม่กี่ก้าวเธอกลับเบียดตัวเข้ามาใกล้ ไหล่ห่อลู่ลงทำหน้าตาน่าสงสารเขาโอบไหล่เธอเอาไว้กระชับแขนเข้ามา ใบหน้าเธอแสดงความพอใจ “แบบนี้ค่อยอุ่นหน่อย”ห้องของเธอยังเป็นห้องเดิม เขาส่งเธอที่หน้าห้อง เธอยิ้มให้เขา รอยยิ้มของเธอมีอะไรบางอย่างแปลกๆไม่เหมือนรอยยิ้มเปิดเผยแบบเด็กๆเมื่อก่อน…ลูกเป็ดของเขาโตเป็นหญิงสาวแล้ว และอาจจะมีความลับที่ไม่บอกเขาเซลด้าเคยมีช่วงเวลาแบบนี้เหมือนกัน บางครั้งก็มีความลับที่ไม่บอกกับเขา ส่วนใหญ่จะเป็นเรื่องเพื่อนๆซึ่งเธอไม่พูด แต่เขาก็มีวิธีที่จะรู้อยู่ดี&nbsp;กับเรนิส คนของเขาไม่เคยรายงานว่าเธอมีความลับอะไรที่ปกปิดเขา“ซีริล เข้ามาดื่มน้ำชาในห้องก่อนไหม”เขายืนนิ่งๆ ความคิดเขาวกไปถึงตอนที่เขาใช้บัตรเชิญเข้าไปในห้องเธอตอนดึก เหตุการณ์วันนั้นจบลงด้วยการแตกหัก พวกเขาทะเลาะกันอย่างรุนแรงที่สุดตั้งแต่รู้จักกันคนตรงหน้าเขากับผู้หญิงคนนั้นเป็นคนละคนกัน ถึงแม้ใบหน้าจะเหมือนกันแต่นิสัยไม่เหมือนกัน&nbsp;คราวนี้เธอกลับชวนเขาเข้าห้องไปดื่มน้ำชา“ดึกแล้ว ฉันคิดว่าจะกลับ” เขาปฏิเสธ “ดื่มน้ำชาตอนนี้เดี๋ยวจะนอนไม่หลับ”รอยยิ้มของเธอดูฝืดเฝื่อนทันที สีหน้าสลดลง “ฉันคงยังชวนได้ไม่ดีพอ”“เด็กโง่” เขาหัวเราะออกมา “ไม่ไปดื่มน้ำชาด้วยแค่นี้ทำไมต้องน้อยใจด้วย”แค่ไม่ไปดื่มน้ำชาด้วยก็ทำหน้าน้อยใจ…เหตุผลจริงๆคือเขาไม่อยากเข้าไปในห้องของเธอต่างหาก มันมีความหลังที่เขาไม่ประทับใจสีหน้าเธอยังคงไม่ดีนัก เขาถอนหายใจ ตัดสินใจตอบรับคำเชิญ ตามใจเธออีกสักหน่อยคงไม่เป็นไร“ไปดื่มน้ำชากัน”เธอเปิดประตูห้องเข้าไป ดึงมือเขาให้ตามเข้ามา เขาก้าวเท้าเข้าไปช้าๆ ลึกๆแล้วเขาไม่อยากเข้ามาที่นี่อีกครั้งแม้แต่น้อย ความทรงจำครั้งนั้นมันเป็นเจ็บปวดมากเวทไฟจากลูกแก้วถูกจุดขึ้นมาทำให้ห้องสว่างขึ้นทันที เขายืนนิ่งด้วยความตกตะลึงห้องพักของเธอไม่ใช่ห้องพักของเธอในความทรงจำของเขา เครื่องเรือนของประดับตกแต่งทุกอย่างเหมือนห้องนอนของเขาตอนอยู่ที่นี่ ไม่ว่าจะเป็นโซฟาที่นั่ง โต๊ะรับแขก โต๊ะอาหารเป็นแบบเดียวกับที่เธอเคยเผามันไปเมื่อคราวก่อน ห้องครัวอาจจะไม่เหมือนทีเดียวแต่ก็คล้าย&nbsp;เขาเคยออกปากให้เธอไปเลือกของของเขาได้ตอนเขาออกจากโรงเรียน เขาไม่ได้สนใจสอบถามใครว่าเธอเอาอะไรไปบ้าง&nbsp;เขาเปิดประตูเข้าไปในห้องทำงาน ทุกอย่างจัดวางเหมือนห้องทำงานของเขาสมัยเรียนอยู่ที่นี่ไม่ผิดเพี้ยนไม่ต้องเข้าไปดูในห้องนอน คาดว่าเตียงจะเป็นเตียงของเขาที่ใช้ตอนอยู่ที่โรงเรียนอีกเช่นกันเขาไม่แปลกใจอีกแล้วว่าตอนนั้นเธอขอเตียงของเขาไปทำอะไร หากเขาให้เธอคงจะขอฟูก หมอน ผ้าห่ม รวมถึงตู้เสื้อผ้าด้วยเขาพอรู้ว่าเธอชอบเขาแบบเด็กๆ แต่ไม่ได้คิดว่ามันจะมากมายขนาดนี้“เสื้อคลุมตัวนี้สวยดี” เธอกระชับเสื้อคลุมของเขาไว้ “ขอด้วยได้ไหม”เขาพึมพำ “เธอนี่มัน…”อากาศข้างนอกแค่เย็นๆ สละเสื้อคลุมให้เธอสักตัวไม่ใช่ปัญหาอะไรสำหรับเขา“ซีริลเคยรู้ไหม ว่าฉันรู้สึกยังไงกับเธอ” เธอถามเขาขึ้นมา ดวงตาเธอเป็นประกายแวววับ&nbsp;เมื่อเขาเงียบ เธอพึมพำกับตัวเองเบาๆ“ฉันชอบเธอมากๆ ชอบมาตั้งนานแล้วด้วย ไม่สิ…ความรู้สึกมันมากกว่าคำว่าชอบไปไกลแล้ว”เขาไม่รู้ว่ารู้สึกอย่างไร มันเป็นความหวานผสมกับความขมที่ละมุนละไมจนบอกไม่ถูก แต่เขายอมรับว่าเขารู้สึกดีเช่นกัน“ที่จริง” เขานิ่งไปครู่หนึ่ง พยายามรวบรวมคำพูด “ฉันเคยรักเธอเมื่อนานมาแล้ว”ดวงตาเธอเป็นประกายขึ้นมาทันที “เมื่อไหร่กัน”วูบหนึ่งเขารู้สึกผิดขึ้นมา คนที่เขาหมายถึง ที่จริงไม่ได้หมายถึงเธอซะทีเดียว “มันก็หลายปีมาแล้ว”เธอทำหน้าประหลาดใจ แล้วย้อนถามเขา “เคยรัก งั้นหรือ แล้วตอนนี้ล่ะ”“เมื่อก่อนฉันเคยคิดว่าฉันไม่มีทางชอบเธอตอนนี้ได้เหมือนตอนนั้น แต่เอาเข้าจริงตอนนี้ ฉันก็ชอบเธอในแบบนี้เหมือนกัน บางทีความรักมันก็เกิดขึ้นใหม่ได้ในรูปแบบอื่น”&nbsp;เธอทำหน้างุนงง “ฉันไม่ค่อยเข้าใจ”“ก็ไม่แปลกที่เธอจะไม่เข้าใจ” เขายิ้มขื่นๆ “ฉันก็ไม่เข้าใจตัวเองเท่าไหร่”เธอยิ้มให้เขา “ไม่เป็นไร แค่ซีริลบอกว่าชอบฉันในแบบนี้ ฉันก็พอใจแล้ว”“เด็กโง่” มือเขายื่นไปลูบศีรษะเธอเบาๆโดยไม่รู้ตัว “บางที ความรักมันก็มีได้หลายรูปแบบ ไม่มีอะไรตายตัว”เธอหัวเราะอย่างเอียงอาย “ที่บอกว่าเคยรักฉันเมื่อนานมาแล้ว ใช่ตอนฉันอายุหกขวบไหม แต่นั่นไม่เรียกว่านานเท่าไหร่นะ แค่ไม่กี่ปีเท่านั้นเอง”“ตอนเธออายุหกขวบ” เขาทวนคำของเธอเบาๆ พยายามนึกถึงเหตุการณ์ตอนนั้น แทบจะนึกหน้าเธอตอนเด็กๆไม่ออก&nbsp;อาจจะน่ารักเหมือนเซลด้าตอนเด็กๆ“ซีริลเคยจูบฉัน ตอนฉันอายุหกขวบ”เขาหัวเราะออกมาอย่างอดไม่ได้ “นั่นมันนานมากแล้วนะ ฉันจำไม่ได้แล้วจริงๆ”&nbsp;ตอนนั้นเขาน่าจะอายุสักเจ็ดแปดขวบเท่านั้น&nbsp;“แค่สิบสองปีก่อนเท่านั้นเอง ไม่เรียกว่านานเท่าไหร่เลย ฉันยังจำได้ดี”“แต่ฉันลืมไปแล้ว” เขาหัวเราะเก้อๆ สำหรับเขามันนานเกินสิบสองปีไปมาก“ซีริล เธอทำแบบนี้เรียกว่าไม่รับผิดชอบเลย” หญิงสาวยื่นริมฝีปากออกมา ท่าทางเอาแต่ใจ“ตอนนั้นฉันอายุแค่เจ็ดแปดขวบเท่านั้น เธอจะเอาอะไรกับเด็ก” เขาแย้งออกมาเธอทำหน้าไม่พอใจ เขาแกล้งส่ายหน้าทำท่าเอือมระอา “เธอจะคิดบัญชีงั้นหรือ หรือเธอจะจูบฉันคืน”ดวงตาหญิงสาวเป็นประกาย “แบบนั้นมันก็ยุติธรรมดี”เขาหัวเราะพรืดออกมา “ยุติธรรมตรงไหน ถึงแม้ตอนนี้เธอจะยังเด็กอยู่ แต่เธอก็ไม่ใช่เด็กอายุน้อยๆแบบตอนนั้นเสียหน่อย”“ดึกมากแล้ว ไว้เราค่อยเจอกันตอนปีใหม่” เขาตัดบท เอื้อมมือเปิดประตูห้องแล้วก้าวออกไปเรื่องดื่มน้ำชาเป็นแค่ข้ออ้าง สุดท้ายไม่ได้มีแม้แต่การชงชาด้วยซ้ำเสียงประตูปิดลงอย่างแผ่วเบา หญิงสาวในชุดราตรีสีดำกอดเสื้อคลุมแบบผู้ชายในมือไว้กับอก เธอถอนหายใจยาวแล้วพึมพำเบาๆ “ ไม่ได้เรื่องจริงๆ”ใบหน้าสวยนั้นสลดลง “จะให้รอไปถึงเมื่อไหร่กัน”

 </div> 
