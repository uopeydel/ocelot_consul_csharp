 <div style="word-wrap: normal;width:90%;">
			
				
    &nbsp;  ความร้ายกาจของเบลล่านับวันยิ่งเพิ่มพูนจนชนะนางร้ายหมายเลข 1 อย่างเธอไปแล้ว ไม่ว่าจะปากคอเราะร้าย การอาละวาดตบดีไม่เกรงใจใคร  เบลล่ายังร้ายกว่าเรนิสตรงกล้าเอาตำแหน่งตัวเองและครอบครัวมาข่มขู่ชาวบ้านชนิดที่ว่าไม่กลัวโดนหักคะแนน  หลานสาวของดยุคตระกูลบาร์ตันและหลานสาวพระราชินี   เธอยังไม่กล้าอ้างครอบครัวเลยนะ กลัวเจอดีแบบวีราเนส  แต่เหมือนสติของเบลล่าแตกไปแล้ว เบลล่าชนปะทะทุกสิ่งอย่างไม่สนใจใคร  นางบ้าไปแล้วนั่นเอง  ดี ช่วงนี้เรนิสกับเจนนี่อยู่อย่างสงบสุขปราศจากคนกวนใจ แค่บรรดาเด็กนักเรียนหญิงเห็นกลุ่มของเธอเดินผ่านมาก็หนีกระเจิงแล้ว ไม่มีใครมีกระจิตกระใจมาก่อกวนพวกเธอหรอก  &nbsp;  &nbsp;  นอกจากความไม่พอใจที่เบลล่ามีให้แวนแล้ว งานนี้ที่เบลล่าโกรธไม่แพ้กันก็คือต้นตอของปัญหา วีราเนส กับนายปีศาจ  “ถ้าไม่ใช่สองคนนั้นยกเลิกพันธะหมั้นหมายกัน มีหรือที่ฉันจะต้องมาเดือดร้อนโดนบังคับให้หมั้นกับนายแวน”  ดังนั้น วีราเนส นางร้ายหมายเลข 2 จึงตกเป็นเป้าหมายการโจมตีของนางร้ายฝึกหัดอย่างเบลล่า   หลังเกิดเรื่อง วีราเนสดูเรียบร้อยขึ้นมาก เงียบและเก็บตัว  เจนนี่ตั้งข้อสังเกตว่าไม่น่าไว้ใจ  “ฉันว่าแบบเก่าดีกว่า แบบนี้น่ากลัว”  เรนิสพยักหน้า เห็นด้วยอย่างยิ่ง  &nbsp;  ส่วนนายปีศาจรอดไป เหมือนเบลล่าจะโกรธแค่ไหนยังมีสติยั้งคิดว่าไม่ควรไปยุ่มย่ามอะไรกับนายปีศาจ  “ฉันไม่เสียสติขนาดนั้นหรอก ตอนซิลบาสเตียนโยนฉันลงมาจากเวทีประลอง ฉันยังจำได้อยู่” เบลล่าพูดถึงซิลบาสเตียนสั้นๆ  &nbsp;  &nbsp;  งานประลองประจำปีปีนี้ฮือฮากว่าทุกปี  ทำไมงั้นหรือ   ก็เจ้าชายสองพี่น้องนั่นลงประลองทั้งคู่  ใครๆต่างก็สนใจว่า สองคนนั้นจะมาเจอกันในรอบไหนแล้วใครจะเป็นฝ่ายชนะ  ใครๆก็ชอบดูเรื่องหายนะของคนอื่น  ใครๆก็อยากรู้ว่าจะมีศึกสายเลือดไหม  ขนาดเรนิสเองยังอยากดูเลย  งานช้างชนช้าง มังกรชนแมวเปอร์เซีย แบบนี้หาดูได้ยาก  เอาว่าต่อให้ 2 คนนั้นแย่งบัลลังก์กันขึ้นมาจริงๆ การต่อสู้ก็จะเน้นไปทางการเมืองชิงไหวชิงพริบ ไม่มีมาใช้พลังเวทย์หรือสัตว์เวทย์สู้กันโครมๆหรอก  ถึงแม้นายปีศาจอยากจะท้าสู้กับพี่ชายก็เหอะ ไม่มีใครเปิดโอกาสให้ฟัดกันได้หรอกนะ  ดังนั้น งานประลองครั้งนี้พลาดแล้วพลาดเลย ไม่มีให้ดูอีกแน่นอน  &nbsp;  ผู้เข้าร่วมประลองปีนี้สำหรับปี 3-4 น้อยผิดปกติ มีแค่ 16&nbsp;คน คือแข่งแค่ 4&nbsp;รอบก็จบละ น้อยที่สุดเป็นประวัติการณ์ของโรงเรียนเลย สถิตินี้น่าจดบันทึกไว้  แน่นอน โอกาสชนะน้อยนิด จะเจ็บตัวทำไม สู้มานั่งดูสองพี่น้องนั่นสู้กันดีกว่า  &nbsp;  บ่อนการพนันให้ซีริลเป็นต่อซิลบาสเตียนอยู่พอสมควร  เป็นธรรมดา ใครจะคิดว่าลูกแมวเปอร์เซียบ้องแบ๊วน่าเอ็นดูจะชนะมังกรยักษ์ขนาดเท่าตึก 3 ชั้นได้  ปีนี้เรนิสตัดสินใจไม่ลงประลอง  ทำไมงั้นหรือ โอกาสชนะแทบไม่มี เธอไม่อยากเจ็บตัวโดยไม่จำเป็น   เธอสู้นายปีศาจไม่ได้ ส่วนคู่หมั้นงั้นหรือ อย่าพูดถึงเลย ไม่จำเป็นเธอไม่อยากสู้กับเขาให้เจ็บตัวฟรีหรอกนะ แค่มังกรดำของเขาก็เหยียบหนูแฮมสเตอร์ของเธอเละได้ละ  &nbsp;  &nbsp;  “เธอเชียร์ใคร คู่หมั้นหรือน้องชาย” เจนนี่ถาม  ถ้าตอบแบบการเมือง ก็ต้องเชียร์คู่หมั้นถูกไหม แต่ถ้าตอบเจนนี่ต้องพูดความจริง “นายปีศาจ เพราะว่านายปีศาจสัญญาว่าจะยกเงินรางวัลให้ฉัน”  อยู่ดีๆนายปีศาจก็บอกเธอว่า “ถ้าฉันชนะ จะยกเงินรางวัลให้”   โหย เรนิสซาบซึ้งใจจนน้ำตาแทบไหลด้วยความอยากได้เงิน   ง่ายๆ นายปีศาจยกเงินรางวัลให้เธอ เธอก็ต้องเชียร์นายปีศาจสิ  เจนนี่ส่ายหน้าอย่างเอือมระอา ก่อนจะเลิกสนใจเธอ  &nbsp;  &nbsp;  ส่วนเรื่องพนันอะไรนั่นเธอไม่เสี่ยงหรอกนะ จะไปรู้ได้ยังไงว่าใครจะชนะ  ตามเกม ซีริลไม่เคยลงประลอง ซิลบาสเตียนก็น่าจะไม่ลงเหมือนกัน  แถมซีริลตามเกมเดิม ก่อนที่จะจบปี 4 ออกไป เขาสามารถเป็นนักเวทย์ระดับสูงได้ ตอนนี้ถ้าไม่ใช่ก็ใกล้เคียงแล้ว ส่วนนายปีศาจ ไม่ต้องพูดมาก ประสบการณ์หลายร้อยปีของเขา ต่อให้ระดับเวทย์ต่ำกว่าก็ไม่แน่ว่าจะแพ้  &nbsp;  เจนนี่ไปช่วยมิคาเอลดูแลคนเจ็บที่ข้างสนาม  สรุปคือเธอต้องนั่งกับเธมม์และเบลล่า ส่วนนังเด็กแว้นแอริลมาแต่เมื่อไหร่ไม่รู้ อยู่ดีๆก็มานั่งประจ๋อประแจ๋อยู่ข้างเธอ  นี่เห็นแก่ภาพพจน์หรอกนะถึงไม่ถีบมันไปไกลๆ  &nbsp;  ที่นั่งเธออยู่แถวหน้าสุด  จะได้เห็นชัดๆ อุตส่าห์มาจองแต่เช้า   บรรดานักเรียนหญิงพอเห็นเธอ เบลล่าและแอริล ต่างเดินหนีราวกับพวกเธอเป็นโรคระบาด สมควรถูกรังเกียจ  &nbsp;  การประลองเริ่มขึ้น เนื่องจากผู้เข้าร่วมประลองน้อยนิด จัดแค่สนามประลองเดียวก็พอ รอบแรกแข่งกันแค่&nbsp;8&nbsp;คู่เอง พอเสร็จเหลือ4 คู่ ถัดมาก็จะถึงรอบรองชนะเลิศเลย อะไรจะรวดเร็วปานนั้น  รอบแรก ซิลบาสเตียนซัดคู่ต่อสู้ตกเวทีในระยะเวลาสั้นๆ ไม่ถึง 2 นาทีด้วยซ้ำ  ส่วนพี่ชายของเขาก็ไม่ได้แพ้กัน เวทย์สายฟ้าทีเดียว ขนาดโดนไม่จังๆ เพื่อนร่วมชั้นเธออีกคนก็กระเด็นตกเวทีพร้อมแผลพุพองแบบถูกไฟไหม้ตามตัว  “แอริล นายรู้จักที่ขายสายล่อฟ้าไหม” เรนิสกระซิบถาม  “ไม่นะ แต่ถ้าเธอมีแบบร่าง ฉันหาคนผลิตให้ได้” แอริลกระซิบตอบ “แต่มีข้อแลกเปลี่ยนนะ”  “อะไร นายจะคิดเงินค่านายหน้าหรือ”  “เปล่า แค่เธอให้ฉันจูบทีนึง ฉันทำให้ฟรีๆเลย”  เรนิส “...”  ให้แอริลจูบ หรือว่าเธอยอมถูกฟ้าผ่าดีกว่า  ไม่แน่ ถ้าปล่อยให้แอริลจูบ อาจจะเสียทั้งจูบแรกและสวรรค์ส่งสายฟ้ามาฟ้าผ่าซ้ำด้วย โดนสองต่อ   &nbsp;  โชคดีของสองพี่น้องที่จะเจอกันในรอบชิงชนะเลิศเลย แต่เป็นโชคร้ายของนักเรียนที่ลงประลองคนอื่นที่ต้องมาเจอ 2 คนนั้น  รอบถัดมา นายปีศาจให้ดาบไฟแห่งสวรรค์ ลิขสิทธิ์ที่ซื้อไปแล้วอัดคู่แข่งพร้อมกับสัตว์เวทย์ที่เรียกมาลงไปกองที่พื้น   เหมือนซีริลจะกลัวน้อยหน้าน้องชาย รอบถัดมาเขาใช้เวทย์ดาบน้ำแข็งอัดคู่ต่อสู้เละเช่นกัน ความรุนแรงของเวทย์สูงมาก  “เบลล่า” เรนิสกระซิบ “ดาบน้ำแข็งของซีริล เป็นระดับไหน”  “นักเวทย์ชั้นสูง” เบลล่ากระซิบตอบ “ไม่รู้ว่าเจ้าชายซีริลขึ้นเป็นนักเวทย์ชั้นสูงตั้งแต่เมื่อไหร่”  &nbsp;  รอบถัดมาของซิลบาสเตียนต้องเจอกับคู่หมั้นหมาดๆของเบลล่า แวน  เสียงเบลล่าตะโกนลั่นสนาม “ซิลบาสเตียน ฆ่ามันเลย หั่นมันเป็นชิ้นๆเลย”  ทุกสายตามองมาที่เบลล่าเป็นจุดเดียว  มีคู่หมั้นคนไหนบ้างแช่งว่าที่สามีตัวเองกลางที่ชุมชน แถมให้หั่นเป็นชิ้นๆด้วย  เรนิสนับถือในความกล้าของเบลล่าอย่างมาก  เบลล่าสุดยอด...  นายปีศาจไม่รู้ว่าเห็นแก่เบลล่า หรือว่าต้องการปิดเกมเร็ว  เขาใช้เวทย์ดาบไฟแห่งสวรรค์ขึ้นมาโจมตีแวน แวนร่ายเวทย์ดาบน้ำแข็งขึ้นมารับ   เวทย์น้ำกับไฟดูต้านกันได้ดี ทั้งคู่โชว์สกิลอัศวินกันดุเดือด  ก่อนที่จะกระโดดถอยไปตั้งหลักทั้งคู่ นายปีศาจเรียกเวทย์ดาบหลายๆเล่มให้พุ่งใส่แวน แวนก็ไม่น้อยหน้า เรียกเวทย์แบบเดียวกันต้าน  แวนเรียกสัตว์เวทย์ของเขาขึ้นมา เสือลายพาดกลอน  นายปีศาจกลับโจมตีต่อเนื่อง เขาเรียกเวทย์ไฟเป็นรูปนกไฟพุ่งใส่เสือโคร่งนั้น ซึ่งเจ้าเสือพ่นไฟออกมาต้าน แต่ไม่หมด นกไฟยังพุ่งต่อ แวนร่ายเวทย์น้ำมากั้น  ซิลบาสเตียนฉวยโอกาส เขาร่ายเวทย์ดาบน้ำแข็งพุ่งใส่แวน  แวนกระโดดหลบได้ทัน แต่ซิลบาสเตียนกลับพุ่งใส่เขาแล้ว เอ่อ ถีบแวนตกเวที  เอากันอย่างงี้เลยนะ  เบลล่ากรีดร้องด้วยความไม่พอใจ เธอตะโกนใส่นายปีศาจ “ง่ายไปไหมซิลบาสเตียน ทำไมไม่เอาให้หนักๆกว่านี้”  เสียงเย็นชาของซิลบาสเตียนตอบกลับมา “ถ้าเธออยากโดนหนักๆ ปีหน้าก็ลงประลองสิ ฉันจะจัดการเอง” เสียงนายปีศาจไม่ดังเท่าไหร่ แต่พอดีพวกเธออยู่ใกล้ เลยได้ยินชัด  เบลล่าน้ำตาเอ่อคลอขึ้นมา “เรนิส ดูสิ ซิลบาสเตียนใจร้ายที่สุด”  จะไปเอาอะไรกับนายปีศาจ นายนั่นไม่เคยแยกอยู่แล้วว่าใครผู้หญิง ใครผู้ชาย บนเวทีประลองขอแค่ได้อัดเป็นพอ  &nbsp;  ซีริลจบเกมในรอบรองชนะเลิศได้ง่ายกว่าน้องชาย คู่ต่อสู้เป็นเพื่อนร่วมรุ่นที่ไม่อยากเจ็บตัวโดยไม่จำเป็น รุ่นพี่หญิงคนนั้นใช้วิธีเดียวกับเบลล่าคือเดินลงมาเอง จะได้ไม่เจ็บตัว  ใช่สิ ถึงแม้ว่าซีริลจะเป็นสุภาพบุรุษกว่าน้องชายโดยที่จะไม่อัดผู้หญิงจนเละ แต่บนเวทีประลองที่โอกาสชนะไม่มี และโอกาสเจ็บตัวสูง ลงมาเองน่าจะดีกว่า  &nbsp;  &nbsp;  รอบชิงชนะเลิศ ต้องเรียกว่าศึกสายเลือด  เป็นการพบกันระหว่างพี่น้องที่รักกันอย่างที่สุด เพราะแทบไม่ทะเลาะกันเลยเนื่องจากปกติไม่คุยกัน ซีริล และ ซิลบาสเตียน  ทั้งคู่มองหน้ากันบนเวทีประลอง  ซีริลมีรอยยิ้มอ่อนโยนให้น้องชายแบบปกติ “น้องชาย อย่ารุนแรงมากเกินไปนะ ยังไงก็เป็นการประลองในโรงเรียน ไม่ต้องจริงจังมากก็ได้”  ซิลบาสเตียนตอบกลับด้วยน้ำเสียงเย็นชา “พี่ชาย ฉันอยากชนะ ไม่รุนแรงคงไม่ได้”   รอยยิ้มของซีริลดูแข็งค้าง  งานนี้นายปีศาจขี้เกียจเล่นละครล่ะสิ ตอบแบบไม่รักษาน้ำใจเอาซะเลย  นายนี่คาดเดาไม่ได้ บทจะไม่แสดงก็ไม่แสดง  &nbsp;  ซีริลเรียกสัตว์เวทย์ของเขาออกมา มังกรดำยักษ์ ขนาดใหญ่สูงเท่าตึก 3 ชั้น กินที่ไป 1 ใน 4 ของเวทีประลองละ  เจ้ามังกรดำตัวร้าย พ่นไฟออกมาใส่ซิลบาสเตียน  เขาร่ายเวทย์ธาตุน้ำออกมากั้น ก่อนที่จะยิ้มมุมปาก  ซิลบาสเตียนเรียกสัตว์เวทย์ของเขาออกมาบ้าง  เจ้าลิทเทิ้ลคิตตี้  อย่าบอกนะว่าเรียกเจ้าแมวนั่นออกมาให้มังกรดำเหยียบ  หรือเขาอยากแก้แค้นผู้กล้าลิทเทิ้ลคิตตี้ เลยจะให้เจ้าแมวน้อยนั่นโดนมังกรเหยียบ  เขาเจ้าคิดเจ้าแค้นขนาดนั้นเลยหรือไง  เสียงผู้ชมบางคนหัวเราะเยาะ  “หึ ลูกแมวหรือจะสู้มังกรได้”  &nbsp;  ทั้งคู่ยืนดู ให้ แมวกับมังกรสู้กัน  &nbsp;  ภาพเหตุการณ์ที่ไม่มีใครคิดว่าจะได้เห็นก็เกิดขึ้น  นังลูกแมว ขนขาวปุกปุย ใช้เทเลพอร์ทไปอยู่บนหัวมังกรดำก่อนเอาฝ่าเท้าตบหน้ามังกรดำทีนึงแล้วเทเลพอร์ทหนี  เจ้ามังกรพ่นไฟใส่ลูกแมว แต่มันหลบไปได้  พอมังกรนั่นมองหา เจ้าแมวหน้าด้านนั่นก็เทเลพอร์ทกลับไปตบหัวมังกรดำอีก แล้วหนีอีกรอบ  โห สุดยอด ขี้โกงที่สุด สู้ไม่ได้แล้วเทเลพอร์ทหนี พอเผลอแล้วลอบกัดใหม่  นี่เป็นมหกรรม แมวตบมังกรชัดๆเลย ดีงามกว่าละครสัตว์หลายเท่า  หายากที่จะมีใครโชว์ให้ดู  แต่...นายปีศาจสั่งสอนสัตว์เวทย์เขายังไงเนี่ย สู้ไม่ได้ ใช้ลอบกัดแล้วเทเลพอร์ทหนีเนี่ยนะ   เหมือนนายปีศาจจะได้ยินเสียงเธอนินทาในใจ เขาหันมามองทางเธอแล้วยิ้มมุมปากก่อนทำปากขมุบขมิบ  “เหมือนเธอไง”  เหมือนเธอ เหมือนยังไง สู้ไม่ได้แล้วเทเลพอร์ทหนีเนี่ยนะ???  ใส่ความกันชัดๆ พฤติกรรมขี้โกงน่าเกลียดแบบนั้น เธอไม่เคยทำหรอก(??)  &nbsp;  &nbsp;  ก็เธอใช้เทเลพอร์ทไม่ได้สักหน่อย  ถ้าใช้ได้เหรอ...ก็ไม่แน่เหมือนกัน   

 </div> 
