 <div style="word-wrap: normal;width:90%;">
			
				
    &nbsp;&nbsp;&nbsp;&nbsp;&nbsp;&nbsp;&nbsp;   &nbsp;&nbsp;&nbsp;&nbsp;&nbsp;&nbsp;&nbsp; การมาเที่ยวช่วงปิดเทอม อาจเป็นวิธีทำให้ชีวิตผ่อนคลายสำหรับคนอื่น แต่การไปทะเลรอบนี้ของเรนิส วัตถุประสงค์หลักเพื่อหาที่ซ่อนเงิน เรนิสครุ่นคิดทั้งวันทั้งคืน คิดไม่ตกว่าจะซ่อนเป็นก้อนเดียว หรือจะแบ่งซ่อนเป็นก้อนๆดี แล้วควรจะใส่ในเซฟหรือว่าฝังดินแล้วทำลายแทงสมบัติ แต่วิธีหลังดูยุ่งยากเกินไป และเสี่ยงถ้าแผนที่หายหรือไม่ก็มีคนอื่นมาขุดเจอ  &nbsp;&nbsp;&nbsp;&nbsp;&nbsp;&nbsp;&nbsp; ในที่สุด ระหว่างที่พักที่เดอะ พาราไดซ์ เธอได้ให้คนมาสร้างตู้เซฟไว้ในห้องทำงานของเธอ ก่อนที่จะลงรหัสเวทย์ไว้ การสร้างใช้เวลาไม่นาน ระหว่างนี้ก็เป็นเวลาพักผ่อน เวลาว่างของเธอหมดไปกับการวาดรูปและคิดวิธีหลบรูทหายนะ  &nbsp;&nbsp;&nbsp;&nbsp;&nbsp;&nbsp;&nbsp; อันที่จริงแคว้นเทรลิส ด้านเหนือและตะวันออกติดแคว้นลูฟฟ์ ตะวันออกส่วนหนึ่งติดอาณาจักรอีสเทร่า ตะวันตกติดอาณาเขตในปกครองของพระราชาและเมืองหลวงอยู่ตรงกลางของอาณาเขตนั้น ด้านใต้เป็นทะเล มีดินแดนโพ้นทะเล แต่ไม่ได้พูดถึงในเกม อันที่จริงมีพ่อค้าเดินทางข้ามทะเลมาเป็นช่วงๆ แคว้นเทรลิสเองก็มีท่าเรือ และกองทัพเรือย่อมๆ แต่ไม่ได้อยู่ในแนวหาดนี้ อยู่ห่างออกไปพอสมควร  &nbsp;&nbsp;&nbsp;&nbsp;&nbsp;&nbsp;&nbsp; อาณาจักรโพ้นทะเล ... หรือว่า เธอจะซื้อเรือสักลำเอาไว้ ถ้าสถานการณ์ไม่ดีเธอก็รีบมาตั้งหลักที่นี่ หอบเงินลงเรือแล้วก้หนีไปเลย คิดได้แล้วก็สั่งให้เลขาส่วนตัวหารายละเอียดเรื่องเรือที่มีขาย การดูแลรักษาเรือ ใช่สิ เรือซื้อมาก็ต้องดูแลด้วย ไม่งั้นเวลาลงเรือหนีจริงเรืออาจจะล่ม ไม่ก็ผุก่อนได้ใช้ได้ เมื่อรายละเอียดมาค่อยตัดสินใจ  &nbsp;&nbsp;&nbsp;&nbsp;&nbsp;&nbsp;&nbsp; ดิอัสทำหน้าหนักใจเล็กน้อย แกรนด์เลดี้เจ้านายของเขาไม่รู้ว่ามีความคิดประหลาดอะไรอีก อยากได้เรือ..... คงไม่ได้คิดจะล่าโจรสลัดนะ  &nbsp;  &nbsp;&nbsp;&nbsp;&nbsp;&nbsp;&nbsp;&nbsp; หลังจากอยู่ที่โรงแรมได้หลายวัน เย็นวันหนึ่งหลังจากวาดรูปเสร็จ เรนิสเดินไปสมทบกับเธมม์และเบลล่าที่ร้านขนม ตำแหน่งประจำที่สองคนนั้นขลุกอยู่ และเรนิสก็พบกับสิ่งที่คาดไม่ถึง  &nbsp;&nbsp;&nbsp;&nbsp;&nbsp;&nbsp;&nbsp; เจนนี่!!!  &nbsp;&nbsp;&nbsp;&nbsp;&nbsp;&nbsp;&nbsp; มาได้ยังไง เดี๋ยวนะ พล็อตเกมไม่มีโรงแรมนี้ เจนนี่มาจากไหน กว่าจะรู้ตัว ถาดสีและสีในขวดแก้วของเธอพร้อมด้วยผ้าใบที่วาดรูปเสร็จตกระเนระนาด มันเป็นความจริงที่เจนนี่มา ที่เธอรู้ว่าไม่ได้เป็นความฝันโดยไม่ต้องขยี้ตา เพราะว่าขวดสีอันหนึ่งตกใส่เท้าเธอแล้วมันเจ็บ   “เจนนี่ มาได้ยังไง เอ่อ แล้วมากับใคร” เรนิสพยายามยิ้มทัก แต่เหมือนปากเธอจะค้าง เธอพยายามฉีกยิ้มเต็มที่  “มากับแม่ แล้วก็เพื่อน” เจนนี่   เรนิสหันไปทักทายแม่ของเธอ ก่อนจะหันมาถาม  “แล้วเพื่อนเธอล่ะ”  “อือ เหมือนอองตัวร์จะไป..” หายนะ อย่าบอกนะว่านายพระเอกกระจอก เอ้ย พระเอกเบอร์6  “เพื่อนเธอชื่ออะไรนะ” เรนิสถามเสียงตะกุกตะกัก  “อองตัวร์ เรนิสรู้จักเขาหรือ” เจนนี่ถาม  ซวย ยิ่งกว่าซวย ตอนนี้ต้องใช้ท่าไม้ตาย หนีไปตั้งหลักก่อน ใช่ก่อนที่นายกระจอกนั่นจะมาเห็นเธอ “เปล่าหรอก ฉันปวดท้องกระทันหัน ไม่สบายขอไปพักก่อน พวกเธอตามสบายนะ เธมม์ เบลล่า ฉันจะกินอะไรที่ห้องเลยไม่ต้องรอ”   “เรนิส ให้ฉันช่วยใช้เวทย์รักษาไหม” เจนนี่ถามด้วยเสียงเอื้ออาทร ไม่ ไม่ต้องเลย &nbsp;(ถ้าเธอพาพระเอกของเธอออกไปจากโรงแรมฉันได้จะดีมาก)  &nbsp;&nbsp;&nbsp;&nbsp;&nbsp;&nbsp;&nbsp; “ไม่เป็นไร ฉันมียา ขอตัวก่อนนะ” เรนิสตัดสินใจรีบไปก่อนที่อองตัวร์จะกลับมา  &nbsp;  &nbsp;&nbsp;&nbsp;&nbsp;&nbsp;&nbsp;&nbsp; ต้องเป็นนายกระจอกพระเอกหมายเลข6แน่ๆ อองตัวร์ ไม่ใช่ชื่อโหลในเกม มีแค่คนเดียวเท่านั้นแหละ  &nbsp;&nbsp;&nbsp;&nbsp;&nbsp;&nbsp;&nbsp; อะไรกัน อยู่ดีๆ หายนะก็ตามมาถึงที่ ถ้าอองตัวร์มาเจอแล้วรู้ว่าเธอโกหกละ อีกอย่าง อองตัวร์ก็เห็นเธมม์แล้วด้วย ถ้าจำได้  &nbsp;&nbsp;&nbsp;&nbsp;&nbsp;&nbsp;&nbsp; เรนิสหันไปสั่งสาวใช้ ให้เรียกเธมม์มากินอาหารเย็นกับเธอ หวังว่าจะทัน และสั่งทุกคนเก็บของกลับพรุ่งนี้ ด้วยเหตุผลว่าเธอป่วย ใช่ เธอป่วย เธอป่วยทางใจ คิดแล้วเจ็บใจ เธออุตส่าห์ไปดักรอเขาที่แคว้นลูฟฟ์เพื่อให้ไปโรงเรียนอื่น แล้วนี่คืออะไร พาเจนนี่กับแม่มาเที่ยวทะเล พัง พัง สิ่งที่เธอทำทั้งหมดสู้การกำหนดจากผู้ผลิตเกมไม่ได้เลยหรือไง  &nbsp;&nbsp;&nbsp;&nbsp;&nbsp;&nbsp;&nbsp; ใช่ ตอนนี้ใช้ท่าไม้ตายก่อน พรุ่งนี้หนีกลับแล้วค่อยคิดว่าจะทำยังไงต่อ  &nbsp;&nbsp;&nbsp;&nbsp;&nbsp;&nbsp;&nbsp; เบลล่าดูตกใจมากที่เธอป่วยต้องรีบกลับ ยังไงก็ตามเบลล่าต้องกลับบ้านตัวเองอยู่แล้วจึงตัดสินใจกลับพร้อมกันเลย  &nbsp;  &nbsp;&nbsp;&nbsp;&nbsp;&nbsp;&nbsp;&nbsp; เธอกลับมาถึงคฤหาสถ์ตระกูลเทรลิสในอีก2วันถัดมา เธอมาถึงในช่วงเย็น เมื่อกลับมาก็อยากจะพักให้ผ่อนคลายหลังจากที่เครียดเรื่องเจ้าชายอองตัวร์กับเจนนี่มาตลอด2วัน เรนิสแยกย้ายจากเธมม์และเบลล่าเพื่อไปพักผ่อน เบลล่าจะอยู่อีก2-3วันก่อนเดินทางกลับ  &nbsp;&nbsp;&nbsp;&nbsp;&nbsp;&nbsp;&nbsp; เรนิสเดินเข้าไปในห้องนั่งเล่นส่วนตัวของเธอ มีคนคนหนึ่งนั่งอยู่บนเก้าอี้โซฟาเดี่ยวตัวใหญ่ของเธอ เด็กหนุ่มหน้าสวย ผมสีเงิน ตาสีฟ้า  &nbsp;&nbsp;&nbsp;&nbsp;&nbsp;&nbsp;&nbsp; ภาพหลอน ... เธอต้องโดนแดดมากเกินไป ไม่ก็เมาลมทะเล หรือเมาไวน์ แต่รอบนี้เธอไม่ได้แอบจิบไวน์ที่แฟร์รี่วิจเลจ เธอน่าจะเครียดจนประสาทหลอนแล้ว  &nbsp;&nbsp;&nbsp;&nbsp;&nbsp;&nbsp;&nbsp; “ฉันมารอเธอตั้งแต่เช้า” ภาพหลอน มีเสียงได้ด้วย ใช่แล้ว เธอหูแว่ว เธอเครียดเกินไปจริงๆ หรือจะให้แอนนาไปตามผู้เยียวยาสักคนมาดู  &nbsp;&nbsp;&nbsp;&nbsp;&nbsp;&nbsp;&nbsp; “นี่ ยายแมวบ้า” อาการหูแว่วของเธอยังไม่หาย ก่อนที่ภาพหลอนจะเดินมาหยิกที่แก้มเธอ2ข้าง อ้าเจ็บ ของจริง  &nbsp;&nbsp;&nbsp;&nbsp;&nbsp;&nbsp;&nbsp; สิ่งที่เธอคิดว่าเป็นภาพหลอนกำลังยืนกอดอกอยู่ตรงหน้าเธอ ดวงหน้าสวยเย็นชานั่นมองมาที่เธออย่างไม่สบอารมณ์  &nbsp;&nbsp;&nbsp;&nbsp;&nbsp;&nbsp;&nbsp; “ฉันเรียนรู้มารยาทของพวกมนุษย์มาพอสมควร ถ้าเธอมีแขกเธอต้องรับแขกไม่ใช่ทำหน้าเหม่อไร้สติแบบนี้”  &nbsp;&nbsp;&nbsp;&nbsp;&nbsp;&nbsp;&nbsp; “นายปีศาจ นายมาได้ยังไง” เรนิสได้สติ ไม่ใช่ภาพหลอน แต่ของจริง ตั้งแต่ที่เริ่มผูกมิตรกับซิลบาสเตียน เขาเคยถามเธอว่าลิทเทิ้ลคิตตี้คืออะไร พอเธอบอกว่าแปลว่าแมวน้อย หลังจากนั้นเขาก็เรียกเธอว่ายายแมวบ้า เธอหรือจะน้อยหน้า เธอก็เรียกเขากลับว่านายปีศาจ  &nbsp;&nbsp;&nbsp;&nbsp;&nbsp;&nbsp;&nbsp; “ฉันหนีออกจากบ้านมา” เขาตอบหน้านิ่งๆเหมือนบอกว่าเดินไป เซเวนหน้าหมู่บ้านอย่างงั้นแหละ  &nbsp;&nbsp;&nbsp;&nbsp;&nbsp;&nbsp;&nbsp; “นายหมายความว่านายหนีออกจากวังมา” เรนิสถามกลับ  “ถ้าจะว่าอย่างงั้นก็ได้”  “แล้วนายมายังไง ออกมาตั้งแต่เมื่อไหร่ แล้วมีใครรู้เรื่องบ้าง”  “ออกมาเมื่อวาน ใช้เทเลพอร์ทมา เขียนจดหมายบอกแม่ไว้”  เฮ้ย เอางี้เลยหรอ แล้วเทเลพอร์ทมาไกลขนาดนี้ได้ยังไง  “นายเทเลพอร์ทมาไกลขนาดนี้ได้ยังไง”  “ก็ใช้ธาตุมืด เทเลพอร์ททีนึงได้ไม่ไกลเท่าไหร่หรอก พลังเวทย์ฉันยังน้อยเกินไปไม่เหมือนร่างเดิม กว่าจะมาถึงที่นี่ทำเกือบ20ครั้ง เหนื่อยเหมือนกัน”ซิลบาสเตียนตอบ เทพทรู ชัดๆ นี่นายพูดเหมือนกับการเทเลพอร์ทง่ายพอๆกับการใส่รองเท้าอย่างงั้นแหละ  “ตอนนี้ฉันหิวแล้วด้วย” ซิลบาสเตียนกอดอกยื่นหน้ามาใกล้เธอ นี่นายปีศาจเขาคิดว่าตัวเองยังเป็นราชาปีศาจอยู่แล้วเธอเป็นลูกสมุนหรือไง  แต่เพื่อสวัสดิภาพของเธอ ซิลบาสเตียนในเกมใจดีและชอบช่วยคน คงไม่หักคอเธอง่ายๆ แต่นายปีศาจนี่ไม่แน่ ถ้าอารมณ์ไม่ดีอาจจะหักคอเธอก็ได้ เธอออกไปสั่งให้สาวใช้นำอาหารเย็น2ชุดมาส่งในห้องนั่งเล่นของเธอ  “แล้วนายมาที่นี่ทำไม”  “ฉันไม่รู้จะไปอยู่ที่ไหน นึกขึ้นได้ว่ามาหาเธอดีกว่า อย่างน้อยก็มีอะไรทำ”  “หมายความว่ายังไง มีอะไรทำ” เธอหรี่ตามองอย่างไม่ไว้ใจ  &nbsp;&nbsp;&nbsp;&nbsp;&nbsp;&nbsp;&nbsp; “ก็ฉันจะมาประลองกับเธอไง” เขาปรายตามองเธอด้วยสายตาดูถูกราวกับว่าเธอช่างถามคำถามโง่ๆ  &nbsp;&nbsp;&nbsp;&nbsp;&nbsp;&nbsp;&nbsp; “ประลอง? นายจะบ้าหรอไง”  &nbsp;&nbsp;&nbsp;&nbsp;&nbsp;&nbsp;&nbsp; “พวกเราก็สู้กันที่นี่เป็นไง กินอาหารเสร็จก็สู้กันเลย” นี่นายคิดว่าการประลองเหมือนกินของว่างหรือไง  &nbsp;&nbsp;&nbsp;&nbsp;&nbsp;&nbsp;&nbsp; “ไม่ได้” จะบ้าหรอ ที่นี่ไม่ได้มีเวทย์จำกัดความรุนแรงการโจมตีแบบสนามประลองโรงเรียน หากสู้กันขึ้นมาจริงๆ อย่างดีคฤหาสถ์อายุ500ปีเศษของตระกูลเธอคงพังเละเทะ อย่างเลวร้าย เธออาจจะถูกเขาฆ่าตายแบบไม่ทันตั้งตัวเลย  &nbsp;&nbsp;&nbsp;&nbsp;&nbsp;&nbsp;&nbsp; “ทำไม” นายปีศาจนั่นเลิกคิ้วถาม  &nbsp;&nbsp;&nbsp;&nbsp;&nbsp;&nbsp;&nbsp; “แคว้นเทรลิสมีกฏหมายห้ามประลอง” มีหรือไม่มีไม่รู้ แต่เดี๋ยวจะไปสั่งให้เลขาท่านพ่อออกประกาศทันทีว่าห้ามมีการประลองต่อสู้ภายในแคว้นเทรลิส  &nbsp;&nbsp;&nbsp;&nbsp;&nbsp;&nbsp;&nbsp; “น่าเสียดาย งั้นมีที่ไหนที่เราไปสู้กันได้บ้าง”  &nbsp;&nbsp;&nbsp;&nbsp;&nbsp;&nbsp;&nbsp; อยากจะบ้าตาย หากย้อนเวลากลับได้เธอจะเอาแผ่นเกม the legend of the real knight ไปฟาดหัวผู้ผลิต อ้อ แล้วเธอจะเขียนวิจารณ์เกมนี้ให้เลวร้ายที่สุด แบบไม่ให้ใครหลวมตัวเล่น แล้วก็ให้คะแนน1ดาว อีกอย่าง จานที่ได้มาจะเอาทำเป็นเป้าปืน   &nbsp;&nbsp;&nbsp;&nbsp;&nbsp;&nbsp;&nbsp; “ไม่ได้ นายรอไว้งานประลองปลายปีละกัน”  &nbsp;&nbsp;&nbsp;&nbsp;&nbsp;&nbsp;&nbsp; ไม่เข้าใจ ทำไมหายนะถึงได้พุ่งเข้าหาเธอตลอดเวลา ยังไม่ทันคิดหาทางจัดการเรื่องนายกระจอก นายปีศาจก็มาซะละ  &nbsp;  &nbsp;&nbsp;&nbsp;&nbsp;&nbsp;&nbsp;&nbsp; พออาหารเย็นมา บรรยากาศก็เริ่มดีขึ้น  &nbsp;&nbsp;&nbsp;&nbsp;&nbsp;&nbsp;&nbsp; “ทำไมนายหนีออกจาก..เอ่อ จากวัง” เรนิสถาม  &nbsp;&nbsp;&nbsp;&nbsp;&nbsp;&nbsp;&nbsp; “ก็ เด็กวีราเนสนั่น กับแวนมา” ซิลบาสเตียนตอบด้วยเสียงเย็นชา  &nbsp;&nbsp;&nbsp;&nbsp;&nbsp;&nbsp;&nbsp; “ไม่เข้าใจแล้วนายหนีมาทำไม”  &nbsp;&nbsp;&nbsp;&nbsp;&nbsp;&nbsp;&nbsp; “ยายนั่นน่ารำคาญ”  &nbsp;&nbsp;&nbsp;&nbsp;&nbsp;&nbsp;&nbsp; “แล้วไม่เป็นเรื่องหรอ”  “ไม่หรอก ฉันเขียนจดหมายบอกแม่ไว้แล้ว ให้บอกใครๆว่าฉันป่วย แล้วฉันจะมาที่นี่ เดี๋ยวแม่คงส่งองครักษ์ลับตามมา” เขาพูดเหมือนไม่มีอะไรสำคัญ “แล้วยายเด็กนั่นคงไม่สนใจหรอก น่าจะไปตามตื้อพี่ชายสองหน้ามากกว่า”  พี่ชายสองหน้า หมายถึงซีริลหรอ เออ เหมาะดี  “แม่นายไม่ว่าอะไรหรอ”  “ไม่มั้ง แม่ตามใจฉันอยู่ละ” แววตาของซิลบาสเตียนดูนุ่มนวลลง  “ถ้านายไม่ชอบวีราเนสขนาดนั้น ทำไมไปหมั้นกับเขาล่ะ” อันที่จริงถามแบบนี้ก็ไม่ถูก ซีริลก็ไม่ชอบเธอเหมือนกัน  “ตอนนั้นฉันอายุ8ขวบ พึ่งได้รับการวัดพลังเวทย์ รู้ตัวอีกทีก็มียายนั่นเป็นคู่หมั้นแล้ว”  “ทำไมไม่ถอนหมั้นล่ะ”  “ก็อยากอยู่ แม่ไม่ยอม แม่ให้เหตุผลว่าถ้าไม่หมั้นกับวีราเนส ขั้วอำนาจที่หนุนฉันจะน้อยกว่านายพี่ชายสองหน้านั่น ฉันก็เลยตามใจ”  “หมายถึงว่าถ้าแม่นายบอกให้นายทำอะไร นายก็จะทำหรอ”  “อือ งั้นแหละ”  “จริงสิ แม่นายชอบอะไรบ้าง รู้สึกว่าจะใกล้วันเกิดแล้วใช่ไหม ฉันว่าจะส่งของขวัญไปให้” อันที่จริงทุกทีดยุกเป็นคนส่งของขวัญให้ราชินี แต่ตอนนี้เรนิสคิดว่าเธอสมควรประจบราชินีไว้บ้าง เผื่อว่าตอนนายปีศาจนี่คิดฆ่าเธอ เธออาจจะหาใครสักคนให้เธอหลบหลัง  &nbsp;  &nbsp;&nbsp;&nbsp;&nbsp;&nbsp;&nbsp;&nbsp; ถ้าราชวงศ์มีแนวคิดแบบนี้ โอกาสการถอนหมั้นระหว่างเธอกับซีริลโดยสวัสดิภาพดูจะเป็นไปได้ยาก ... แล้วหากถึงจุดที่ซีริลกับซิลบาสเตียนต้องแย่งชิงบัลลังก์กัน เธอถูกบังคับให้ต้องยืนข้างซีริล และวีราเนสต้องอยู่ข้างซิลบาสเตียน หากสู้กันขึ้นมาจริงๆ ... ซีริลจะเอาอะไรมาสู้ราชาปีศาจ  &nbsp;&nbsp;&nbsp;&nbsp;&nbsp;&nbsp;&nbsp; หายนะชัดๆ ที่เป็นไปได้คือ ยื้องานแต่งไปให้นานที่สุด แล้วก็ตามแผนเดิม ไม้ตาย หอบเงินหนีไปอาณาจักรโพ้นทะเล ว่าแล้วต้องเร่งเรื่องหาเรือ  &nbsp;  &nbsp;&nbsp;&nbsp;&nbsp;&nbsp;&nbsp;&nbsp; “นี่เธอ ยายแมวบ้า เธอให้คนจัดที่พักให้ฉันด้วย ฉันจะอยู่ที่นี่4-5วัน” ซิลบาสเตียนพูดอย่างเย็นชา เดี๋ยวนะ เจ้าของบ้านเขาไม่ได้เชิญนายด้วยซ้ำ “แล้วก็องครักษ์ลับของแม่น่าจะมาถึงเร็วๆนี้เธอบอกคนเตรียมที่พักให้พวกเขาด้วยละกัน”  &nbsp;&nbsp;&nbsp;&nbsp;&nbsp;&nbsp;&nbsp; “นายปีศาจ” ชักจะมากไปแล้วนะ เธอไม่ใช่ลูกสมุนเขานะ  &nbsp;&nbsp;&nbsp;&nbsp;&nbsp;&nbsp;&nbsp; “เธอมีปัญหาอะไรยายแมวบ้า” เขาปรายตามองด้วยสายตาเย็นชา ใช่อย่าลืมนะเรนิส เขาไม่ใช่ซิลบาสเตียนในเกมแต่เป็นราชาปีศาจอายุหลายร้อยปีโคตรอึดนั่น แถมยังมีความแค้นลึกๆที่เธอไปฆ่าเขาอีก  &nbsp;&nbsp;&nbsp;&nbsp;&nbsp;&nbsp;&nbsp; เรนิสฉีกรอยยิ้มที่ฝืนทน ก่อนจะพูดว่า “ฉันจะถามนายว่า พรุ่งนี้มื้อเช้านายจะรับเป็นอะไรดี” ...   Writer’s note : ไม่ถามไปเลยล่ะว่า รับขนมจีบซาลาเปาเพิ่มไหมคะ  สุดท้ายเฉลยว่าเรือลำไหนที่เรนิสเลือก เรือลำนี้แหละ  &nbsp;&nbsp;&nbsp;&nbsp;&nbsp; “เรือที่ออกไปอาณาจักรโพ้นทะเล”  &nbsp;  ใครลงเรือลำนี้บ้างคะ .....โยนมาได้เลยค่ะรองเท้า ก้อนอิฐ ตอนนี้ไรท์ใส่หมวกกันน็อครอแล้วและลงเรือหนีไปอาณาจักรโพ้นทะเลแล้วปล เดี๋ยวมาต่อค่ะ  

 </div> 
