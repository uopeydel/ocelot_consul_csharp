
			<div id="story-content" class="story chapter prevent-user-select">
				
  <p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;"><span class="Apple-tab-span" style="white-space:pre">	</span>ตารางในแต่ละวันของเรนิสยังยุ่งตลอดเวลา ทั้งการเรียนทฤษฎีวิชาต่างๆในช่วงเช้า การฝึกปฏิบัติช่วงบ่าย การคิดค้นสินค้าใหม่ๆให้กับทางร้าน หลังจากเปิดร้านมา 3 เดือน สินค้าของเธอขายดีมากจนบางครั้งต้องมีการสั่งจองข้ามเดือนเลยทีเดียว&nbsp;</font></p><p style="margin: 0px 0px 13px;"><font style="font-size: 19px;"><span class="Apple-tab-span" style="white-space:pre">	</span>ในที่สุดเธอก็มีลูกค้าวีไอพี ท่านหญิงดิอานส์ ติดต่อหาเธอด้วยจดหมาย&nbsp;</font></p><p style="margin: 0px 0px 13px;"><font style="font-size: 19px;">“เรนิสที่รัก</font></p><p style="margin: 0px 0px 13px;"><font style="font-size: 19px;">พี่สาวของฉันอยากได้อุปกรณ์สารภาพรัก มอบให้เพื่อนชายของเธอ</font></p><p style="margin: 0px 0px 13px;"><font style="font-size: 19px;">หวังว่าเธอจะช่วยจัดหาให้ได้</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;"><span class="Apple-tab-span" style="white-space:pre">	</span>ด้วยรัก</font></p><p style="margin: 0px 0px 13px;"><font style="font-size: 19px;"><span class="Apple-tab-span" style="white-space:pre">	</span>ดิอานส์”</font></p><p style="margin: 0px 0px 13px;"><font style="font-size: 19px;">ความจริงสินค้าล็อตใหม่ไม่มีตัวสารภาพรักแต่เพราะลูกค้าวีไอพีของเธอมีคำขอมาว่าอยากได้อะไรสักอย่างที่แสดงออกถึงความรู้สึกที่มีต่อคนที่แอบชอบ&nbsp;</font></p><p style="margin: 0px 0px 13px;"><font style="font-size: 19px;">เรนิสก็ใช้โปรแกรมเดิมแค่เปลี่ยนเนื้อหาเล็กน้อย เพอร์เฟ็คที่สุด ผู้โชคดีรายแรกที่ได้รับลูกแก้วสารภาพรักคือท่านหญิงเดลีน่า พี่สาวของท่านหญิงดิอานส์ กำลังเรียนอยู่ปีที่ 4 โรงเรียนเวทย์ฟานเซียส์ เธอเคยเห็นเด็กสาวคนนั้นหลายครั้งหลายครา</font></p><p style="margin: 0px 0px 13px;"><font style="font-size: 19px;">ชายหนุ่มผู้โชคดีคนนั้นเป็นใครกัน…</font></p><p style="margin: 0px 0px 13px;"><font style="font-size: 19px;">ช่วงนี้อยู่ระหว่างปิดเทอม ท่านหญิงเดลิน่ากำลังกลุ้มใจอย่างมากว่าเธอกำลังจะจบการศึกษาแล้ว แต่เธอมีคนที่แอบชอบคนหนึ่งซึ่งเป็นนักเรียนทุนบุตรขุนนางชั้นผู้น้อยที่มาจากแคว้นเดียวกัน ฐานะทางสังคมช่างแตกต่าง</font></p><p style="margin: 0px 0px 13px;"><font style="font-size: 19px;">ความรักต่างชนชั้นของตัวประกอบเกม เรนิสนึกก่นด่าในใจและนึกแค้นเคืองผู้ผลิตเกมอีกแล้วที่ขยันสร้างเรื่อง&nbsp;</font></p><p style="margin: 0px 0px 13px;"><font style="font-size: 19px;">เอาเถอะ นี่ถือเป็นโอกาสเปิดตัวสินค้าใหม่ที่เธอกำลังผลิตพอดี เธอทำดราม่าบอกไปว่าเธอเห็นแก่ความรักที่ยิ่งใหญ่ของท่านหญิงเดลีน่าเธอจึงทำสินค้าชนิดนี้ให้ฟรี</font></p><p style="margin: 0px 0px 13px;"><font style="font-size: 19px;">ของฟรีบางทีก็มีประโยชน์ในตัวมันเอง…ในแง่ของการตลาด</font></p><p style="margin: 0px 0px 13px;"><font style="font-size: 19px;">เธอตอบจดหมายอย่างหยดย้อย</font></p><p style="margin: 0px 0px 13px;"><font style="font-size: 19px;">“ท่านหญิงดิอานส์และท่านหญิงเดลีน่าที่รัก</font></p><p style="margin: 0px 0px 13px;"><font style="font-size: 19px;">เห็นแก่มิตรภาพระหว่างตระกูลของพวกเขา</font></p><p style="margin: 0px 0px 13px;"><font style="font-size: 19px;">ทางเรายินดีจัดทำสินค้าชิ้นนี้เป็นพิเศษให้โดยไม่คิดเงิน</font></p><p style="margin: 0px 0px 13px;"><font style="font-size: 19px;">ด้วยรัก</font></p><p style="margin: 0px 0px 13px;"><font style="font-size: 19px;">เรนิส”<span class="Apple-tab-span" style="white-space:pre">	</span></font></p><p style="margin: 0px 0px 13px;"><span class="Apple-tab-span" style="white-space:pre"><font style="font-size: 19px;">	</font></span></p><p style="margin: 0px 0px 13px;"><font style="font-size: 19px;"><span class="Apple-tab-span" style="white-space:pre">	</span>ในระหว่างนี้ การใช้เวทของเธอก้าวหน้ามาก เธอฝึกฝนทุกวันและใช้เวทอย่างเต็มที่ทุกวันเพื่อคิดและทำสินค้าหาเงิน</font></p><p style="margin: 0px 0px 13px;"><font style="font-size: 19px;"><span class="Apple-tab-span" style="white-space:pre">	</span>การฝึกเพื่อให้เก่งถ้าให้ดี ควรจะได้เงินด้วย…ถึงจะถูกต้องตามหลักการของเธอ การฝึกก็คือการทำงานเพื่อสร้างรายได้</font></p><p style="margin: 0px 0px 13px;"><font style="font-size: 19px;">เธอค่อนข้างมั่นใจว่าแม้แต่ซีริลก็ไม่มีทางก้าวหน้าไปกว่าเธอได้&nbsp;</font></p><p style="margin: 0px 0px 13px;"><font style="font-size: 19px;">ที่เธอต้องเลื่อนระดับ ไม่ได้ต้องการที่จะเป็นจอมเวทอันดับหนึ่งของอาณาจักรหรือเตรียมไปสู้กับใครทั้งนั้น เธอเริ่มคิดได้ว่าหากระดับเวทเธอสูงขึ้นไปอีก จะมีโอกาสผลิตสินค้าที่มีความซับซ้อนสูงมากขึ้นได้อีก&nbsp;</font></p><p style="margin: 0px 0px 13px;"><font style="font-size: 19px;">และเธอต้องการเงิน เหรียญทองของส่วนตัวของเธอเอง…เอาไว้สำหรับหนีรูทหายนะในอนาคตอันใกล้เข้ามา</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;"><span class="Apple-tab-span" style="white-space:pre">	</span>โอกาสเลื่อนระดับและช่องทางหาเงินของเรนิสมาพร้อมๆกัน&nbsp;</font></p><p style="margin: 0px 0px 13px;"><font style="font-size: 19px;">วันหนึ่งขณะเรียนวิชาปรุงยาซึ่งจัดว่าความก้าวหน้าของเธอต่ำเตี้ยมาก เธอจำสมุนไพรได้น้อยจนน่าตกใจ อาจารย์ของเธอถอนใจเฮือกๆหลายครั้ง&nbsp;</font></p><p style="margin: 0px 0px 13px;"><font style="font-size: 19px;">ลูกศิษย์ที่มีพรสวรรค์สูงส่งของเขา… เรนิสสามารถเสกต้นไม้ได้เป็นไร่ สร้างดอกไม้ที่หน้าตาสวยงามได้เป็นทุ่ง สามารถร่ายเวททำให้ต้นไม้ออกดอกออกผลอย่างง่ายดาย สามารถใช้เวทย์ปรุงยาได้ยอดเยี่ยมหากมีสมุนไพรให้ แต่การเสกสมุนไพรด้วยเวทมีปัญหาอย่างรุนแรง เรนิสจำหน้าตาของต้นไม้ได้แย่มาก และเธอเสกต้นไม้ดอกไม้ผิดประเภทตลอดเวลา</font></p><p style="margin: 0px 0px 13px;"><font style="font-size: 19px;">“ท่านหญิง ดอกเดซี่กับดอกเดฟฟอดิลมันไม่เหมือนกัน” ท่านอาจารย์ส่ายหน้าอย่างเอือมระอา</font></p><p style="margin: 0px 0px 13px;"><font style="font-size: 19px;">“ต่างกันตรงไหนคะ มันก็มีกลีบและเกสรดอกไม้ เป็นดอกไม้เหมือนกัน” เธออ้างแบบข้างๆคู</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;">“ดอกทานตะวันกับดอกดาห์เลีย ไม่มีอะไรที่เหมือนกันเลยนะท่านหญิง” อาจารย์ของเธอโวยวายขึ้น</font></p><p style="margin: 0px 0px 13px;"><font style="font-size: 19px;">“ฉันเข้าใจค่ะ ดอกทานตะวันมันขนาดใหญ่กว่า แต่นี่เรียกว่าดอกทานตะวันขนาดเล็กๆได้ไหมคะ” เธออ้อมแอ้มถามเขา</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;">“ท่านหญิง หากใส่สมุนไพรที่ท่านหญิงเสกเข้าไปในยาแก้หวัด มันจะไม่ลดน้ำมูกเลยนะ แต่จะทำให้น้ำมูกเพิ่มขึ้นด้วย”</font></p><p style="margin: 0px 0px 13px;"><font style="font-size: 19px;">“แต่หน้าตามันเหมือนกันไม่ผิดเพี้ยนเลยนะคะ มันผิดที่ตรงไหน”</font></p><p style="margin: 0px 0px 13px;"><font style="font-size: 19px;">“ท่านหญิงอาจจะมีปัญหาในการแยกสี สีน้ำตาลไหม้กับสีเขียวขี้ม้านั้น ไม่เหมือนกันแม้แต่น้อย”</font></p><p style="margin: 0px 0px 13px;"><font style="font-size: 19px;">“แต่มันก็มีใบ มีราก และลำต้นเช่นเดียวกัน”</font></p><p style="margin: 0px 0px 13px;"><font style="font-size: 19px;">อาจารย์ของเธอที่ศีรษะล้านอยู่แล้วแทบจะทึ้งผมตนเองออกอีก… “ท่านหญิง ต้นไม้อะไรบ้างที่ไม่มีใบ รากและลำต้น”</font></p><p style="margin: 0px 0px 13px;"><font style="font-size: 19px;">“เท่าที่รู้ มันฝรั่งมีแต่หัวมันฝรั่งไม่มีใบ ใช่ไหมคะ” ขอเดา เธอเคยเห็นแต่หัวมันฝรั่งที่มีคนเอามาขาย</font></p><p style="margin: 0px 0px 13px;"><font style="font-size: 19px;">“ผิด ท่านหญิงควรไปคัดตำราพืชเพิ่ม ต้นมันฝรั่งก็มีใบเช่นกัน” ท่านอาจารย์สั่งการบ้านเธอเพิ่มอีกหลายหน้ากระดาษ</font></p><p style="margin: 0px 0px 13px;"><font style="font-size: 19px;">หลังจากนั่นทำการบ้าน…เธอค้นพบว่าต้นมันฝรั่งมีใบจริงๆ…</font></p><p style="margin: 0px 0px 13px;"><font style="font-size: 19px;">ปัญหาคือเรนิสจำหน้าตาและรายละเอียดของพืชไม่ได้ ทำให้เวลาร่ายเวทเสกในจินตนาการเพื่อสร้างสมุนไพรของเธอมันจะเพี้ยน&nbsp;</font></p><p style="margin: 0px 0px 13px;"><font style="font-size: 19px;">แน่ล่ะ ชาติก่อนของเธอไม่เคยปลูกต้นไม้ซักต้น เลี้ยงกระบองเพชรแทนคู่แฝดยังเฉาตายได้&nbsp;</font></p><p style="margin: 0px 0px 13px;"><font style="font-size: 19px;">เธอเสกสมุนไพรได้ผิดๆถูกๆ ทำให้การปรุงยาผิดพลาดบ่อยครั้ง ท่านอาจารย์ผู้เยียวยาอยากจะร่ำไห้และอยากทึ้งผมตนเองออก ด้วยความที่มีผมน้อยอยู่แล้ว รวมถึงด้วยความเครียดที่ทำให้ผมร่วงเป็นทุนเดิม ให้ศีรษะของเขาล้านมากขึ้นถึงแม้ไม่ได้ดึงผมเลยก็ตามดอก</font></p><p style="margin: 0px 0px 13px;"><font style="font-size: 19px;"><span class="Apple-tab-span" style="white-space:pre">	</span>“แกรนด์เลดี้ หากท่านยังร่ายเวทย์สมุนไพรแบบผิดๆถูกๆแบบนี้ อาจเป็นอันตรายต่อผู้ป่วยที่รับประทานยาของท่านเข้าไปได้”&nbsp;</font></p><p style="margin: 0px 0px 13px;"><font style="font-size: 19px;">น้ำตาเรนิสแทบจะไหลพรากออกมา ความหวังในการเป็นหมอของเธอช่างหริบหรี่เสียยิ่งกระไร</font></p><p style="margin: 0px 0px 13px;"><font style="font-size: 19px;">เธอเคยคิดจะเปิดร้านขายยาหาเงิน แต่หากประเมินความสามารถด้านนี้ของเธอแล้ว…ถ้าเปิดมาเธอคงถูกฟ้องจนล้มละลายเสียมากกว่าจะรวย</font></p><p style="margin: 0px 0px 13px;"><font style="font-size: 19px;">“แกรนด์เลดี้ ยาลดไข้ของท่านสีดูผิดเพี้ยนอยู่บ้าง มันควรจะเป็นน้ำยาสีเขียวอ่อนแต่ดูยาของท่านเหมือนสีเขียวขี้ม้ามากกว่า”</font></p><p style="margin: 0px 0px 13px;"><font style="font-size: 19px;">“ท่านอาจารย์ ท่านพูดตรงๆก็ได้ว่ามันดูผิดเพี้ยนมาก” เธอถอนหายใจ การปรุงยาลดไข้หนที่สิบแปดของเธอล้มเหลวอีกครั้ง</font></p><p style="margin: 0px 0px 13px;"><font style="font-size: 19px;">“เราลองมาหา สาเหตุของการผิดเพี้ยน ยาลดไข้ควรจะใช้ใบและกิ่งอ่อนๆของต้นซีเรสเก้ ร่วมกับผงจากรากของโสมดิน ดูจากสมุนไพรที่ท่านเสกขึ้นมาแล้ว ไม่เหมือนใบซีเรสเก้เลย ใบไม้ของต้นซีเรสเก้จะมีสีเขียวอ่อนหนามเล็กๆสีน้ำตาล แต่ใบไม้ที่ท่านหญิงเสกมีขนาดใหญ่กว่ามาตรฐานของใบซีเรสเก้แลหนามเล็กๆนี้เป็นสีดำ ส่วนกิ่งนั้นดูไม่ต่างก็จริงแต่กิ่งซีราสเก้ไม่มีกลิ่น ส่วนกิ่งท่านหญิงเสกมามีกลิ่นอ่อนๆ การที่เราเสกสมุนไพรนอกจากการดูยังต้องดมกลิ่นด้วย ส่วนรากโสมดินที่เสกถือว่าใช้ได้แล้วคุณภาพโสมนับว่าดี หากปรุงยาลดไข้สำเร็จ ยานี้จะออกฤทธิ์ได้นานถึง 8-9 ชั่วโมงเลยทีเดียว”</font></p><p style="margin: 0px 0px 13px;"><font style="font-size: 19px;">เรนิสถอนหายใจเฮือก เธอไม่มีพรสวรรค์ด้านนี้จริงๆ สงสัยต้องใช้วิธีสั่งซื้อสมุนไพรมาแทนที่จะเสกเอง เธอหันไปกำลังจะบอกให้คนข้างนอกมาเอายาในหม้อไปทิ้ง ทันใดนั้นมีวัตถุบางอย่างพุ่งมากจากหน้าต่างตกลงในหม้อของเธอ เสียงกรี๊ดร้องจากสาวใช้นอกหน้าต่างดังมา</font></p><p style="margin: 0px 0px 13px;"><font style="font-size: 19px;">“หนู ไล่ตีมันเร็ว มันไปอยู่ที่ไหน”</font></p><p style="margin: 0px 0px 13px;"><font style="font-size: 19px;">เรนิสค่อยๆชะโงกไปยังหม้อยาของเธอ ทันใดนั้น สิ่งที่ไม่คิดว่าชีวิตนี้จะได้เห็นโลกเวทย์มนตร์ก็เกิดขึ้น หนูเฟอร์บี้ หนูสีเทาตัวที่ตกลงไปกลายเป็นสัตว์ขนฟูกลมตะเกียกตะกายอยู่ในน้ำตา เมื่อใช้ช้อนยักษ์ตักมันขึ้นมา ขนมันค่อยๆยาวออกเรื่อยๆและดกขึ้นเรื่อยๆจนมองไม่เห็นว่ารูปร่างดั้งเดิมเป็นอะไร</font></p><p style="margin: 0px 0px 13px;"><font style="font-size: 19px;">“อ้า ยานี่มันทำให้ขนงอกขึ้นมาได้ เหลือเชื่อจริงๆ ไม่เคยมีบันทึกไว้ในตำรามาก่อน”&nbsp;</font></p><p style="margin: 0px 0px 13px;"><font style="font-size: 19px;">อาจารย์ของเธออุทานขึ้นพลางใช้ช้อนปาดยาขึ้นมาทาศีรษะล้านๆของตัวเอง ทันใดนั้น ผมเส้นเล็กๆค่อยๆงอกออกมาจากส่วนล้านเลี่ยน อ้า อาจารย์ของเธอรีบเสกกระจกขึ้นมาก่อนมองดูผมที่ขึ้นมาด้วยสีหน้าปลาบปลื้ม</font></p><p style="margin: 0px 0px 13px;"><font style="font-size: 19px;">ตอนนี้ความคิดของอาจารย์ คือ “ผม” ความคิดของเรนิสคือ “เงิน” ชั่วโมงที่เหลือ&nbsp;</font></p><p style="margin: 0px 0px 13px;"><font style="font-size: 19px;">ทั้งอาจารย์และศิษย์ต่างหาวิธีจดสูตรการร่ายเวทย์ให้ได้สมุนไพรที่เพี้ยนมาจากใบและกิ่งของต้นซีราสเก้ให้เหมือนและพยายามหาจากตำราว่าต้นไม้ชนิดนี้คือต้นอะไร ในที่สุดการค้นคว้าครั้งนี้ยาวนานจนถึงก่อนเวลาอาหารเย็นจึงพบว่ามันเป็นพืชชนิดหนึ่งที่ขึ้นแถบชายทะเล โดยบนเกาะในทางใต้ของแคว้นเทรลิสก็สามารถพบได้บ้าง มีชื่อเรียกโดยชาวบ้านว่าซีฟอร์เก็ตไม่เคยมีใครนำมาปรุงยามาก่อน&nbsp;</font></p><p style="margin: 0px 0px 13px;"><font style="font-size: 19px;">อาจารย์ผู้เยียวยาถอนหายใจเฮือก ลูกศิษย์คนนี้ถือเป็นผู้ใช้เวทที่ได้ให้กำเนิดสูตรยาตัวใหม่ที่ไม่มีใครเคยทำก่อนที่อายุน้อยที่สุด&nbsp;</font></p><p style="margin: 0px 0px 13px;"><font style="font-size: 19px;">เธอยืดอกด้วยความภูมิใจ บางทีการเสกเวทสร้างสมุนไพรผิดๆอาจเป็นพรสวรรค์อย่างหนึ่งที่มีประโยชน์สำหรับเธอก็ได้</font></p><p style="margin: 0px 0px 13px;"><font style="font-size: 19px;">“อาจารย์จะทำการแจ้งไปที่หอบันทึกการปรุงยา ว่าท่านหญิงเป็นผู้ค้นพบยาปลูกผม…” เขาเขียนจดหมายเวทบันทึกสูตรเอาไว้</font></p><p style="margin: 0px 0px 13px;"><font style="font-size: 19px;">เคยมีคนบอกว่าการค้นพบอันยิ่งใหญ่ ทำให้ใครต่อใครได้รางวัลโนเบล บางทีอาจจะเป็นการค้นพบโดยบังเอิญ</font></p><p style="margin: 0px 0px 13px;"><font style="font-size: 19px;">ยกตัวอย่างเช่นการค้นพบยาเพนนิซิลลินนั่นไง ก็เป็นการค้นพบโดยบังเอิญ&nbsp;</font></p><p style="margin: 0px 0px 13px;"><font style="font-size: 19px;">อาจารย์ที่น่าสงสารถอนหายใจอีกครั้งก่อนจับเจ้าหนูเฟอร์บี้ใส่กรงเพื่อจะดูว่าผลของยาจะอยู่ได้นานแค่ไหนหากแช่ลงไปในยา และถ่ายยาในหม้อใส่ขวดเพื่อนำไปใช้เองต่อ&nbsp;</font></p><p style="margin: 0px 0px 13px;"><font style="font-size: 19px;">“หากปรุงยาแบบนี้ได้เรื่อยๆ เราจะมีผมดกไปอีกระยะหรืออาจจะถาวรเลยหากสามารถผลิตยาปลูกขน เอ้ย ผม แบบนี้มาได้” อาจารย์พึมพำกับตัวเองเบาๆ</font></p><p style="margin: 0px 0px 13px;"><font style="font-size: 19px;">อีก2วันถัดมา เจ้าหนูเฟอร์บี้ในกรงกลับมาเป็นหนูบ้านธรรมดา เมื่อถึงคาบปรุงยาอีกครั้ง ทั้งเรนิสกับอาจารย์ต่างขมักเขม้นในการร่ายเวทเพื่อเสกสมุนไพรที่เพี้ยน</font></p><p style="margin: 0px 0px 13px;"><font style="font-size: 19px;">ความคิดของอาจารย์ คือ “ผม” ความคิดของเรนิสคือ “เงิน” เช่นเดิม ทั้งคู่ต่างตั้งใจทำงานเต็มที่ หลังจบชั่วโมงเรียน ทั้งอาจารย์และศิษย์ต่างมีรอยยิ้มกว้างแม้จะแทบหมดแรง อาจารย์ถ่ายยาลงขวดละ1 ลิตรได้ถึง 8 ขวดใหญ่ ท่านอาจารย์วางแผนจะทาที่ศีรษะทุก 2 วัน และแต้มเบาๆที่คางเพื่อให้มีเคราดกดำ&nbsp;</font></p><p style="margin: 0px 0px 13px;"><font style="font-size: 19px;">เรนิสครุ่นคิดหาวิธีเอายาปลูกผมนี่ไปขาย ลองวางขายขวดละ5เหรียญทอง เท่าที่รู้มีชนชั้นสูงมากมายที่ศีรษะล้าน</font></p><p style="margin: 0px 0px 13px;"><font style="font-size: 19px;">หลังจากทดสอบกับศีรษะของท่านอาจารย์ที่เคารพและองครักษ์จำนวนหนึ่ง เธอก็ได้ปริมาณที่เหมาะสม ส่วนเจ้าหนูที่ตอนนี้ได้รับชื่อว่า เฟอร์บี้ กลายเป็นสัตว์เลี้ยงของท่านอาจารย์ และหนูลองยาพ่วงอีกตำแหน่ง</font></p><p style="margin: 0px 0px 13px;"><font style="font-size: 19px;">ก่อนที่เธอจะทำการส่งลูกแก้วสารภาพรักไปให้ท่านหญิงเดลีน่า ปัวร์เรส เธอนึกได้ว่าท่านพ่อของท่านหญิงก็มีศีรษะล้าน เพื่อการตลาด เธอทำการส่งยาปลูกผมขวดเล็กไปให้พร้อมบอกรายละเอียดการใช้<span class="Apple-tab-span" style="white-space:pre">	</span></font></p><p style="margin: 0px 0px 13px;"><font style="font-size: 19px;">“ท่านหญิงเดลีน่าที่รัก</font></p><p style="margin: 0px 0px 13px;"><font style="font-size: 19px;">เนื่องจากทางเรามีสินค้าใหม่ ใช้สำหรับปลูกผม</font></p><p style="margin: 0px 0px 13px;"><font style="font-size: 19px;">ด้วยความปรารถนาดี ฉันอยากให้ท่านพ่อของท่านหญิงมีเส้นผมที่ดกดำ</font></p><p style="margin: 0px 0px 13px;"><font style="font-size: 19px;">จึงขอส่งยาปลูกผมของตัวอย่างให้ทดลองใช้</font></p><p style="margin: 0px 0px 13px;"><font style="font-size: 19px;">หากท่านสนใจ เรายินดีขายให้ในราคาพิเศษ</font></p><p style="margin: 0px 0px 13px;"><font style="font-size: 19px;"><span class="Apple-tab-span" style="white-space:pre">		</span>ด้วยรัก</font></p><p style="margin: 0px 0px 13px;"><font style="font-size: 19px;"><span class="Apple-tab-span" style="white-space:pre">		</span>เรนิส”</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;">เมื่อช่วงเปิดเทอมผ่านไปสักช่วง เธอก็ได้ยินข่าวซุบซิบนินทา ท่านดยุกแห่งแคว้นลูฟฟ์ จากศีรษะที่เคยล้าน ตอนนี้มีเส้นผมดกขึ้นมา</font></p><p style="margin: 0px 0px 13px;"><font style="font-size: 19px;">หลังจากที่ท่านดยุคมีผมดกขึ้นมา มีแต่คนต้องการหาว่าอะไรทำให้ผมดกขึ้น บรรดาอัศวินและขุนนางศีรษะล้านมีไม่น้อยทีเดียว&nbsp;</font></p><p style="margin: 0px 0px 13px;"><font style="font-size: 19px;">ท่านดยุคฝากลูกสาวมาแจ้งเธอว่าต้องการเพิ่มอีก ขวดหนึ่งหากทาทุก 2 วัน กว่าจะหมดก็ราวๆ 2-3 เดือน เรนิสเริ่มปล่อยยาปลูกผมที่ผลิตได้รวมๆเหลืออีกขายในร้านแฟร์รี่วิชสาขาแคว้นเทรลิส เนื่องจากปริมาณยาที่ผลิตได้มีไม่เพียงพอและท่านอาจารย์ไม่ยอมขายส่วนของตัวเองให้ ส่วนการจ้างผู้เยียวยามาผลิตยานั้นหาได้ยากกว่าผลิตเอง</font></p><p style="margin: 0px 0px 13px;"><font style="font-size: 19px;">หลังจากการวางขายแค่10วัน ยาปลูกผมก็หมดอย่างรวดเร็ว ขนาดที่มีม้าเร็วจากเมืองหลวงมาซื้อเอากลับไป&nbsp;</font></p><p style="margin: 0px 0px 13px;"><font style="font-size: 19px;">ได้ข่าวว่าหลังจากไปถึงเมืองหลวง ยาขวดหนึ่งเวลาเข้าสู่โรงประมูล ขายได้ถึง10เหรียญทองทีเดียว เรนิสน้ำตาไหลพรากด้วยความแค้นใน ล็อตหน้าเธอจะส่งยาไปประมูลที่โรงประมูล&nbsp;</font></p><p style="margin: 0px 0px 13px;"><font style="font-size: 19px;">เอาเถอะ เมื่อหักค่าใช้จ่ายทั้งหมดแล้ว งานนี้เธอได้เงินมาถึง 150เหรียญทองเลยทีเดียว</font></p><p style="margin: 0px 0px 13px;"><font style="font-size: 19px;">เมื่อข่าวเรื่องยาปลูกผมฟีเวอร์ซาไป มีออเดอร์ลับๆขอสั่งซื้อยาปลูกผมมาจากทั่วอาณาจักร จนผลิตไม่ทัน ตอนนี้เวลาว่างของเรนิสแทบจะหมดไปกับการปรุงยาปลูกผม จนแทบไม่ได้คิดค้นผลงานเลย&nbsp;</font></p><p style="margin: 0px 0px 13px;"><font style="font-size: 19px;">ผลจากการปรุงยาทุกวัน ทำให้ธาตุไฟของเธอเลื่อนระดับในที่สุด</font></p><p style="margin: 0px 0px 13px;"><font style="font-size: 19px;">“ท่านหญิงช่างเป็นอัจฉริยะเมื่อเทียบกับนักเวชในรุ่นเดียวกัน” อาจารย์สอนเวทของเธอแสดงความชื่นชมอย่างชัดเจน “นั่นต้องเป็นเพราะความตั้งใจและการฝึกฝนอย่างสม่ำเสมอ”</font></p><p style="margin: 0px 0px 13px;"><font style="font-size: 19px;">เรนิสก้มหน้าด้วยความละอายใจ พูดตรงๆต้องบอกว่านั่นต้องเป็นเพราะความตั้งใจในการหาเงิน และความงกส่วนตัวของเธอมากกว่า</font></p><p style="margin: 0px 0px 13px;"><font style="font-size: 19px;">ตอนนี้ระดับเวทย์รวมของเธอเป็นระดับ 3 ในหมู่เด็กรุ่นเดียวกันถือว่าเธอเป็นอัจฉริยะเลยทีเดียว</font></p><p style="margin: 0px 0px 13px;"><font style="font-size: 19px;">“เธมม์ยังอยู่ในระดับ 1 เท่าเดิม” ท่านดยุคแสดงความกลัดกลุ้มมาบ้าง&nbsp;</font></p><p style="margin: 0px 0px 13px;"><font style="font-size: 19px;">ท่านแม่มีสีหน้าวิตกกังวล “หากคนทั่วไปรู้ว่าเรนิสเลื่อนไปถึงระดับ 3 แล้ว แต่เธมม์ยังไม่เคยเลื่อนระดับเลย จะมองว่าพวกเราไม่ให้การดูแลลูกบุตรธรรม ใส่ใจแต่ลูกสาวจริงๆหรือเปล่า”</font></p><p style="margin: 0px 0px 13px;"><font style="font-size: 19px;">ดังนั้น เรื่องการเลื่อนระดับของเธอจึงถูกปิดไว้เป็นความลับ เพราะท่านพ่อกังวลว่าอาจมีการซุบซิบนินทาว่าทางตระกูลพัฒนาแต่ความสามารถของทายาทสายตรงละเลยลูกบุญธรรม</font></p><p style="margin: 0px 0px 13px;"><font style="font-size: 19px;">เรนิสใช้เท้าเขี่ยพื้นไปมาด้วยรู้สึกผิดกับท่านพ่อ นอกจากนี้เธอยังสงสัยด้วยว่าด้วยความสามารถของเธมม์ สามารถเป็นนักเรียนทุนของแคว้นในเกมได้อย่างไร&nbsp;</font></p><p style="margin: 0px 0px 13px;"><font style="font-size: 19px;">หรือว่า...แคว้นเทรลิสของเธอตกต่ำอย่างที่สุด หาคนเก่งกว่านี้ไม่มีแล้ว</font></p><p style="margin: 0px 0px 13px;"><font style="font-size: 19px;">นั่นสิ แคว้นของตัวโกง ผู้ผลิตเกมคงไม่ให้ออปชั่นดีๆมาอยู่แล้ว</font></p><p style="margin: 0px 0px 13px;"><font style="font-size: 19px;">ต้นเดือน 8 มีข่าวซุบซิบใหม่เกิดขึ้น…วันหนึ่งกลางสวนพักผ่อนในส่วนหอพักของนักเรียนโรงเรียนฟานเซียส์ มีดอกกุหลาบสีขาวหลายร้อยดอกตกลงมาจากฟ้าพร้อมกับเพลงหวานซึ้งท่ามกลางสายตาตกตะลึงของเหล่านักเรียนที่กำลังจะกลับหอพัก หลังจากนั้นก็มีกลีบกุหลาบสีขาวเรียงตัวเป็นอักษรเขียนเป็นประโยค</font></p><p style="margin: 0px 0px 13px;"><font style="font-size: 19px;">“เวลาผ่านพ้น ฤดูกาลเปลี่ยน <span class="Apple-tab-span" style="white-space:pre">	</span></font></p><p style="margin: 0px 0px 13px;"><font style="font-size: 19px;">ใบไม่ร่วงหล่น ดอกไม้โปรยปราย</font></p><p style="margin: 0px 0px 13px;"><font style="font-size: 19px;">ขอแค่รอยยิ้ม มีเธอเคียงข้าง</font></p><p style="margin: 0px 0px 13px;"><font style="font-size: 19px;">ก็เพียงพอแล้ว”</font></p><p style="margin: 0px 0px 13px;"><font style="font-size: 19px;">คำบอกรักอาจไม่ได้ไพเราะมากมาย แต่เอฟเฟ็กค์ดีมีชัยไปกว่าครึ่ง</font></p><p style="margin: 0px 0px 13px;"><font style="font-size: 19px;">เรนิสเป็นผู้เชี่ยวชาญการทำกราฟฟิกมาก่อน การออกแบบพวกนี้ง่ายมาก เพียงแต่เธอไม่ใช่นักกวี เน้นตัวอักษรสวยกับการแปลอักษรต่อเนื่องงดงามถือเป็นใช้ได้ละกัน</font></p><p style="margin: 0px 0px 13px;"><font style="font-size: 19px;">ชายหนุ่มผู้โชคดีและหญิงสาวคลั่งรัก ในที่สุดก็ตกลงปลงใจคบหากันแบบคนรัก&nbsp;</font></p><p style="margin: 0px 0px 13px;"><font style="font-size: 19px;">ในระหว่างนั้นท่านดยุคบิดาของท่านหญิงมัวแต่ยุ่งเรื่องยาปลูกผมกระมั้ง กว่าจะรู้อีกที ข่าวการคบหาระหว่างท่านหญิงเดลีน่าและบุตรชายขุนนางระดับล่างก็เผยแพร่ออกจากโรงเรียนสู่บรรดาบ้านผู้ปกครองนักเรียนและทั่วอาณาจักร ท่านดยุคกัดฟันแสดงความใจกว้างให้โอกาสชายหนุ่มพิสูจน์ตนเองถึง3ปี ก่อนตัดสินใจว่าจะอนุญาตให้ทั้งคู่ลงเอยกันหรือไม่&nbsp;</font></p><p style="margin: 0px 0px 13px;"><font style="font-size: 19px;">อีก 3 ปีกว่าจะรู้ว่าความรักต่างชนชั้นนี้เป็นอย่างไร ที่แน่ๆ เรนิสและร้านของเธอรับทรัพย์จากการเปิดตัวสินค้าใหม่ ครั้งนี้ผลกำไรภายในเดือนนั้นสูงถึงสามพันกว่าเหรียญทองทีเดียว นับเป็นรายได้สูงสุดในรอบ 5 เดือนตั้งแต่เปิดร้าน</font></p><p style="margin: 0px 0px 13px;"><font style="font-size: 19px;">เธอเหยียดขาบิดขี้เกียจบนเก้าอี้โซฟานุ่ม ในมือถือบัญชีรายได้ของเธอ</font></p><p style="margin: 0px 0px 13px;"><font style="font-size: 19px;">…ค่าใช้จ่ายในการซื้อบ้านที่อาณาจักรอื่นราคาเท่าไหร่ หากสักวันเธอจะหนีออกไปจากอาณาจักรฟานส์ควรต้องมีเงินสะสมเท่าไหร่ถึงจะพอ…</font></p><p style="margin: 0px 0px 13px;"><font style="font-size: 19px;">ไม่เป็นไร เก็บๆใส่หีบฝังไว้ใต้ดินน่าจะดี ยิ่งเยอะเท่าไหร่ยิ่งดีเท่านั้น</font></p><p style="margin: 0px 0px 13px;"><span class="Apple-tab-span" style="white-space:pre"><font style="font-size: 19px;">	</font></span></p><div><br></div>  <script language="JavaScript" type="text/javascript" src="./นิยาย เรามาพังโอโตเมะเกมกัน (เปิดให้อ่านรอบใหม่ 2- 9 ม.ค.62) _ ตอนที่ 14 _ Chapter 11 เรนิส_ ความรวยไม่เข้าใครออกใคร (rewritten) _ Dek-D.com - Writer_files/adx.js.download"></script>
<script language="JavaScript" type="text/javascript">
