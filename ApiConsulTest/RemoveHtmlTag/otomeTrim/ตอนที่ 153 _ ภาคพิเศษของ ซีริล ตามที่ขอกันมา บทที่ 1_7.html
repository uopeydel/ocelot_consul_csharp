
			<div id="story-content" class="story chapter prevent-user-select">
				
<div><div><font style="font-size: 19px;"><br></font></div><div><font style="font-size: 19px;">เรียนท่านผู้มีอุปการะคุณทุกท่าน รบกวนอ่านคำเตือนก่อนเล็กน้อย</font></div><div><font style="font-size: 19px;"><br></font></div><div><font style="font-size: 19px;">1.<span class="Apple-tab-span" style="white-space:pre">	</span>พังโอโตเมะภาคย่อยนี้จัดให้ตามคำขอของ FC เจ้าชายซีริล ดังนั้น FC จอมมาร หากท่านคิดว่ารับไม่ได้กรุณาปิดไป ไรท์ไม่อยากถูกถล่มบ้าน</font></div><div><font style="font-size: 19px;"><br></font></div><div><font style="font-size: 19px;">2.<span class="Apple-tab-span" style="white-space:pre">	</span>ภาคนี้คือพังอีกแบบหนึ่ง ใช้เซ็ตติ้งที่มีนักอ่านเสนอมา เป็นเวอร์ชั่นส่งเจ้าชายตอนอายุมากแล้วกลับไปเป็นบั๊กในเกมฉบับออริจินอลที่ไม่มีพวกหลุดโลกเข้ามาป่วน</font></div><div><font style="font-size: 19px;">ดังนั้นเวอร์ชั่นนี้จะดำเนินเรื่องโดยพระเอกหมายเลข 1 ทะลุมิติกลับไป เจอกับนางร้ายแบบต้นฉบับ(ตัวจริง) นางเอกแอ๊บแบ๊วตัวจริงที่สะสมฮาเร็มอยู่ และน้องชายลูกแหง่รักสัตว์ของจริงอีกเช่นกัน</font></div><div><font style="font-size: 19px;">คาแร็คเตอร์จะคงเดิมแต่ไม่ตีสองหน้า คือท่านเลิกเล่นละครไปนานละ นิสัย..เอ่อ..คล้ายๆเดิม เผด็จการกว่าเดิม ไม่นุ่มแต่ดุมาก ปมในใจจะเยอะ อะไรๆก็มีความหลังไปหมด&nbsp;</font></div><div><font style="font-size: 19px;"><br></font></div><div><font style="font-size: 19px;">3.<span class="Apple-tab-span" style="white-space:pre">	</span>นางร้ายต้นฉบับ (เรนิส) ก็คือนางร้ายจริงๆ นางถูกโปรแกรมมาให้หลงผู้ชาย…แบบไม่มีเหตุผล คือนางรักของนาง ความชอบพระเอกของนางอยู่ในระดับเครซี่มากระดับ 10 และเกลียดนางเอกแบบไร้เหตุผลเช่นกัน ฟังก์ชั่นนางคือกำจัดผู้หญิงรอบตัวพระเอกของนางและกำจัดนางเอกด้วย(ถ้าทำได้) รวมถึงหาทางจับพระเอกของตัวเองแบบไม่เลือกวิธี</font></div><div><font style="font-size: 19px;">และสำหรับนางเอก (เจนนี่) เป้าหมายนางคือจีบผู้ชายและโปรยเสน่ห์ เพราะนี่คือเกมจีบหนุ่ม&nbsp;</font></div><div><font style="font-size: 19px;"><br></font></div><div><font style="font-size: 19px;">4.<span class="Apple-tab-span" style="white-space:pre">	</span>ภาคมีทั้งหมด 7 ตอน ตอนแรกจะเขียนแค่ 2 ยาวๆ แต่จบไม่ลง นี่ขนาดแต่ละตอนยาวมากๆ ทำไปทำมา ทำไมมันยาวจัง…ภาคนี้ไม่เน้นฮาค่ะ แต่ทำไปทำมาไม่รู้ทำไมแอบขำนางร้ายต้นตำรับ</font></div><div><font style="font-size: 19px;">สปีดในการอัพ อย่างน้อยสัปดาห์ละ 1-2 ครั้งค่ะ จนครบ 7 บท</font></div><div><font style="font-size: 19px;"><br></font></div><div><font style="font-size: 19px;">5.<span class="Apple-tab-span" style="white-space:pre">	</span>ภาคนี้ลบเมื่อไหร่ไม่แน่ใจ จะลบแล้วจะบอกค่ะ ส่วนภาคแรกที่ปิดรอแก้ ยังคงอยู่ในไหดองต่อไป… ขออภัยคนที่รอไว้ ณ ที่นี้ด้วย</font></div><div><font style="font-size: 19px;">ถ้าเข้าใจตรงกันแล้ว เริ่มได้ค่ะ</font></div><div><font style="font-size: 19px;"><br></font></div><div><font style="font-size: 19px;">๘๘๘๘๘๘๘๘๘๘๘๘๘๘๘๘๘๘๘๘๘๘๘๘๘๘๘</font></div><div><font style="font-size: 19px;"><br></font></div><div><font style="font-size: 19px;">ซีริลรู้สึกถึงแสงสว่างที่ผ่านเปลือกตาเข้ามา ท่ามกลางความฝันอันสับสนหลังเหตุการณ์เมื่อคืน เสียงร้องไห้ คำพูดหลายคำที่มีคนผลัดกันมาพูดกับเขา</font></div><div><font style="font-size: 19px;">เขาลืมตาขึ้นมา ภาพที่เห็นเป็นเพดานห้องที่แปลกไป ไม่ใช่เพดานหรูหรามีภาพเขียนเทวดาบนนั้น ที่นี่ไม่ใช่ห้องนอนส่วนตัวของเขาในพระราชวัง</font></div><div><font style="font-size: 19px;">ตอนนี้เขาอยู่ที่ไหน…หรือจะมีคนพาเขามารักษาในวิหาร</font></div><div><font style="font-size: 19px;">ความเจ็บปวดหายไปจนหมด เขาค่อยๆลุกขึ้นปรับสายตาไปรอบๆ แสงสว่างทำให้เขากระพริบตาถี่ๆ</font></div><div><font style="font-size: 19px;">เขาตกตะลึง…เขาจำที่นี่ได้ นี่เป็นห้องนอนของเขาสมัยยังเรียนอยู่ที่โรงเรียน เขากลับมาอยู่ที่นี่ได้อย่างไร</font></div><div><font style="font-size: 19px;"><br></font></div><div><font style="font-size: 19px;">“ฝ่าบาท” เสียงใครคนหนึ่งเรียกเขา</font></div><div><font style="font-size: 19px;">ตั้งแต่เขารับตำแหน่งเป็นพระราชาตอนอายุ 24 ปี ไม่เคยมีใครใช้คำๆนี้เรียกเขาอีก</font></div><div><font style="font-size: 19px;">เขาหันไปมองต้นเสียง</font></div><div><font style="font-size: 19px;">“ฝ่าบาท วันนี้เปิดเรียนวันแรก…”</font></div><div><font style="font-size: 19px;">เขานิ่งอึ้งอยู่ ความคิดเขาสับสนไปหมด วันนี้เปิดเรียนวันแรก เขาเรียนจบไปนานมากแล้ว…หรือนี่เป็นความฝัน</font></div><div><font style="font-size: 19px;">เขาก้มลงมองมือของตัวเองก่อนที่จะเดินไปส่องกระจกที่ติดอยู่ตรงผนังห้อง ตำแหน่งที่เขาใช้สำรวจตัวเองเวลาแต่งตัวเสร็จสมัยยังอยู่ที่นี่</font></div><div><font style="font-size: 19px;">ไม่น่าเชื่อว่าผ่านไปหลายปี เขายังจำมันได้</font></div><div><font style="font-size: 19px;"><br></font></div><div><font style="font-size: 19px;">ภาพที่เห็นทำให้เขาตกตะลึงไปอีกครั้ง เขากลับเป็นเด็กหนุ่ม ภาพในกระจกเป็นภาพเขาตอนเด็กหนุ่มอายุประมาณ 15-16ปี</font></div><div><font style="font-size: 19px;">มือเขาสัมผัสกระจกรู้สึกได้ถึงความเย็นของมัน…เมื่อรู้สึกว่าเย็น ย่อมไม่ใช่ความฝัน…</font></div><div><font style="font-size: 19px;"><br></font></div><div><font style="font-size: 19px;">เขาได้ยินน้ำเสียงเขาถามองครักษ์คนสนิท “ปีนี้เรา..เอ่อ ฉันอายุเท่าไหร่”</font></div><div><font style="font-size: 19px;">“ฝ่าบาท..ทรงประชวรหรือเปล่า” องครักษ์คนสนิทเขาทำเสียงไม่แน่ใจนัก เหมือนคำถามนี้เขาของช่างเป็นคำถามที่ไม่ค่อยปกติ ทำให้ชวนสงสัยว่าเขาน่าจะป่วย</font></div><div><font style="font-size: 19px;"><br></font></div><div><font style="font-size: 19px;">“ตกลงฉันอายุเท่าไหร่”&nbsp;</font></div><div><font style="font-size: 19px;">“ปีนี้ฝ่าบาทย่าง 16 ปี”</font></div><div><font style="font-size: 19px;">“วันนี้เปิดเทอมวันแรก..” เขาย้อนถามคำถามที่องครักษ์พูดขึ้นเมื่อสักครู่</font></div><div><font style="font-size: 19px;">“พะย่ะค่ะ วันนี้เป็นวันเปิดเทอมวันแรก”</font></div><div><font style="font-size: 19px;"><br></font></div><div><font style="font-size: 19px;">มันคือปาฏิหาริย์หรือว่าสิ่งใดที่สวรรค์กำหนดมา ทำให้เขากลับมาอยู่ที่นี่ได้</font></div><div><font style="font-size: 19px;">เขาทรุดตัวนั่งลงบนเก้าอี้กลมหรูหราที่วางอยู่ เก้าอี้ตัวนี้หลังเรียนจบ เขาเอามันกลับไปที่พระราชวังด้วย มันพังไปหลายปีแล้ว</font></div><div><font style="font-size: 19px;">เขาจำได้ว่าตอนนั้นเขาโกรธใครสักคนหนึ่ง น่าจะเป็นนางกำนัลสักคนที่พยายามเข้าหาเขาจนเกินงาม เขาใช้เวทไฟจุดใส่กระโปรงของเธอ และชายกระโปรงติดไฟมันไปโดนเก้าอี้ตัวนั้นไหม้ เขาสั่งปลดหญิงสาวคนนั้นด้วยเหตุผลไร้สาระว่าทำเก้าอี้เขาพัง</font></div><div><font style="font-size: 19px;"><br></font></div><div><font style="font-size: 19px;">เมื่อคืนเกิดอะไรขึ้น</font></div><div><font style="font-size: 19px;">มันเป็นงานเลี้ยงปีใหม่ มีแค่การดื่มไวน์อวยพรและเลี้ยงอาหารเล็กๆน้อยๆ เขายกเลิกงานเต้นรำมานานด้วยเหตุผลที่ว่าเขาไม่มีอารมณ์อยากเต้นรำ มันกระตุ้นความทรงจำความหลังของเขา เมื่อเขาไม่อยากเต้นรำ ดังนั้นใครก็ไม่มีสิทธิ์เต้นรำต่อหน้าเขา</font></div><div><font style="font-size: 19px;"><br></font></div><div><font style="font-size: 19px;">แต่เหตุผลที่เขาประกาศออกไปกลับฟังดูสวยงาม “อาณาจักรของเรายังมีคนยากจนอยู่มาก ชนชั้นสูงไม่ควรใช้ชีวิตหรูหราฟุ้งเฟ้อ งานเต้นรำถือเป็นความหรูหราที่ไร้สาระ”</font></div><div><font style="font-size: 19px;">ไม่สิ…เมื่อหลายปีก่อนมีอยู่ปีหนึ่งที่เขาจัดงานเต้นรำตอนปีใหม่ ตามคำขอของเธอ ด้วยเหตุผลที่ว่าเธอไม่เคยเห็นงานเต้นรำในเมืองหลวงมาก่อน เธอหัดเต้นรำมาหลายปีไม่มีโอกาสได้แสดงฝีมือเพราะท่านพ่อท่านแม่ของเธอไม่ชอบ เขาอนุญาตให้จัดงานเต้นรำตอนปีใหม่ ทุกคนต่างดีใจและสนุกสนานกับมัน</font></div><div><font style="font-size: 19px;"><br></font></div><div><font style="font-size: 19px;">เขากลับไม่พอใจเมื่อมองเด็กสาวตัวน้อยที่เริ่มมีเค้าเป็นหญิงสาวสวยเต้นรำกับชายหนุ่มมากหน้าหลายตา ชายหนุ่มหน้าตาดีคุณสมบัติเพรียบพร้อมหลายคนต่างมายืนรอเพื่อจะขอเธอเต้นรำ&nbsp;</font></div><div><font style="font-size: 19px;">ลูกสาวที่เขาฟูมฟักมากับมือ อยู่ในอ้อมแขนของชายอื่นเปลี่ยนกันไปเรื่อยๆ ภาพนี้ทำให้เขาหงุดหงิดใจยิ่งนัก</font></div><div><font style="font-size: 19px;">เธอน่าจะเป็นความรักในรูปแบบหนึ่งของเขา ความรู้สึกที่มีต่อเธอเหมือนเป็นตัวแทนของลูกสาวของเขากับผู้หญิงที่เขารัก ลูกสาวที่ในชีวิตจริงเขาไม่มีโอกาสได้มี</font></div><div><font style="font-size: 19px;">…และนี่เป็นครั้งแรกที่เขามีความเห็นตรงกับน้องชายลูกแหง่ ผู้ชายพวกนั้นไม่มีใครดีพอและคู่ควรกับเธอ…ไม่มีสักคน</font></div><div><font style="font-size: 19px;"><br></font></div><div><font style="font-size: 19px;">ปีถัดมาและถัดๆไป ไม่มีการจัดงานเต้นรำอีก ไม่ว่าเธอจะโอดครวญขอให้เขาจัดกี่ครั้งก็ตาม</font></div><div><font style="font-size: 19px;">เหตุผลที่เขาให้กับเธอคือ “การตามใจอย่างไร้ขอบเขตจะทำให้ลูกเสียคน”</font></div><div><font style="font-size: 19px;">เธอหน้าม่อยกับเหตุผลนั้น แต่ยอมรับแต่โดยดีและไม่เซ้าซี้อีก</font></div><div><font style="font-size: 19px;">เขาย้อนกลับมาทบทวนความทรงจำเหตุการณ์เมื่อคืนอีกครั้ง ไวน์แก้วนั้นมีปัญหา เขาไม่เคยคิดว่าจะมีใครกล้าวางยาพิษเขา ปัญหาคือ…ใครเป็นคนทำ เขามีศัตรูไม่น้อย มีคนมากมายอยากให้เขาตาย</font></div><div><font style="font-size: 19px;"><br></font></div><div><font style="font-size: 19px;">เหตุการณ์หลังจากนั้นวุ่นวาย เขารู้สึกตัวอีกที เขานอนอยู่บนเตียง เสียงสะอื้นของเฌอร์ดังอยู่ข้างๆ มือข้างหนึ่งของเขาถูกกุมไว้ เขารู้สึกได้ถึงน้ำตาที่หยดลงบนมือ ตอนนั้นเขาลืมตาขึ้นมอง เสด็จแม่หลั่งพระอัสสุธาราให้เขา เสียงกระซิบของเสด็จแม่ข้างหูเขาบอกข้อความอะไรสักอย่างหนึ่งให้เขารับรู้</font></div><div><font style="font-size: 19px;">หลังจากนั้นภาพพร่าเลือน เขาเห็นเด็กสาวคนหนึ่ง ไม่สิ ตอนนี้เธอเป็นหญิงสาวแล้ว&nbsp;</font></div><div><font style="font-size: 19px;">ดวงตาของเธอมีน้ำตาคลอเอ่อ เธอโน้มตัวลงมาใกล้เขา น้ำเสียงหวานๆของเธอดังเข้ามาข้างหู “เป็นฝีมือใคร”</font></div><div><font style="font-size: 19px;"><br></font></div><div><font style="font-size: 19px;">มือของเธอเอื้อมมาจับมือของเขาไว้</font></div><div><font style="font-size: 19px;">เขาหลับตาลง คนที่เขาสงสัยมีอยู่ไม่กี่คน แต่ถ้าเขาตาย ใครได้ประโยชน์จากเรื่องนี้บ้าง…มีไม่น้อย</font></div><div><font style="font-size: 19px;">เขาแค่นหัวเราะในใจ คนพวกนั้นคิดว่าเซลด้าถ้าเซลด้าเป็นพระราชินีจะกระจอกจนถูกบงการได้อย่างงั้นหรือ</font></div><div><font style="font-size: 19px;">เด็กที่เขาเลี้ยงและบรรจงปั้นมากับมือ จะไร้ความสามารถไม่ประสีประสาได้อย่างไร นั่นเป็นการดูถูกความสามารถของเขาชัดๆ</font></div><div><font style="font-size: 19px;">เมื่อหลายปีก่อนเขาเคยสัญญากับเด็กหญิงคนหนึ่งไว้ว่าเขาจะเปลี่ยนลูกเป็ดให้เป็นหงส์ นี่ถือเป็นผลงานชิ้นเอกของเขาทีเดียว&nbsp;</font></div><div><font style="font-size: 19px;">ปลายนิ้วเขียนตัวหนังสือบนฝ่ามือของเธออย่างอ่อนแรง ชื่อคน 4 คนที่เขาสงสัย</font></div><div><font style="font-size: 19px;">เขาได้ยิน เสียงกลั้นสะอื้นของเธอ เธอพยายามจะไม่ร้องไห้</font></div><div><font style="font-size: 19px;">เขาหลับตาลง เธอคงเป็นคนเดียวในเวลานี้ที่เขาเป็นห่วง &nbsp;หากเขาตายขึ้นมาจริงๆ เธอจะอยู่อย่างไรและจะเอาตัวรอดอยู่บนบัลลังก์ท่ามกลางสภาขุนนางและบรรดาผู้ครองแคว้นที่เปี่ยมไปด้วยเล่ห์กลได้ไหม</font></div><div><font style="font-size: 19px;">แต่อีกความคิดหนึ่ง ท่านพ่อท่านแม่จริงๆของเธอ คงไม่ปล่อยให้เธอเผชิญชะตากรรมบนบัลลังก์อยู่คนเดียวแน่นอน</font></div><div><font style="font-size: 19px;">ที่สำคัญ เธอไม่ใช่เด็กหญิงไร้เดียงสาคนนั้นอีกแล้ว</font></div><div><font style="font-size: 19px;">เสียงเธอคุยกับใครสักคน “ทำอะไรสักอย่างได้ไหม ถือว่าฉันขอร้อง”</font></div><div><font style="font-size: 19px;">เสียงอีกฝ่ายตอบกลับมาว่าอะไรสักอย่าง</font></div><div><font style="font-size: 19px;">“ได้โปรด…” เสียงเธอวิงวอนขอร้องใครคนนั้น&nbsp;</font></div><div><font style="font-size: 19px;">หลังจากนั้น ความรู้สึกเขาพร่ามัวอยู่ในความฝันและความทรงจำเก่าๆ</font></div><div><font style="font-size: 19px;">เขาทบทวนเรื่องที่ผ่านมา เขาเป็นพระราชาที่มีอำนาจสูงสุดมาหลายปี อยากทำอะไรก็ทำ ไม่มีใครกล้าขัดใจ… ที่จริงก็มีคนขัดใจเขาอยู่บ้างแต่เขาพยายามทำเป็นมองไม่เห็นน้องชายลูกแหง่ที่อยู่ในแคว้นเทรลิสที่นานๆจะเข้าเมืองหลวงสักครั้ง</font></div><div><font style="font-size: 19px;">เขาห้ามผู้ครองแคว้นพาคู่สมรสเข้าเมืองหลวง…ใครคนใดคนหนึ่งเท่านั้นจะที่จะเข้าเมืองหลวงได้ เพราะเขาไม่อยากเห็นคู่รักคู่นั้นส่งสายตาต่อหน้าเขา มันบาดใจ</font></div><div><font style="font-size: 19px;">เขาออกกฎเข้มงวดหลายอย่าง สภาขุนนางไม่มีใครมีปากเสียง องครักษ์รวมถึงอัศวินในกองทัพไม่มีใครกล้าแตกแถวออกมาท้าทายเขา อย่างน้อยไม่กล้าแสดงตัวท้าทาย แต่นั่นไม่ได้รวมถึงความคิดในใจ</font></div><div><font style="font-size: 19px;">ความเข้มงวดของเขาเพิ่มขึ้นทุกปี บ้านเมืองเป็นระเบียบเรียบร้อย แค่เขาปรายตามอง ทุกคนก็หุบปากไม่มีใครกล้าพูดอะไร</font></div><div><font style="font-size: 19px;">หลังจากนั้นเป็นความทรงจำวัยเด็กปนเปเข้ามาเป็นช่วงๆเหมือนห้วงฝัน จบลงที่เหตุการณ์หลังปีใหม่ วันที่พันธะหมั้นหมายถูกยกเลิกไป</font></div><div><font style="font-size: 19px;">เสียงของเธอคนนั้นดังแว่วเข้ามา มีคำว่า “พันธะเวทโลหิต” “พร้อมที่จะจงรักภักดีและสนับสนุนเจ้าชายซีริล…ตลอดไป”</font></div><div><font style="font-size: 19px;">วูบหนึ่ง เขามีความคิดว่าเขาอยากกลับไปแก้ไขเหตุการณ์ตอนนั้น แม้มันจะเป็นไปไม่ได้ก็ตาม</font></div><div><font style="font-size: 19px;">เสียงสวดมนต์ขอพรให้กับเขาดังแว่วเข้ามาเป็นพักๆ แล้วหยุดหายไป</font></div><div><font style="font-size: 19px;">เสียงทุ้มของใครสักคนถามเขาขึ้นมา “ฝ่าพระบาท มีความปรารถนาใดในใจที่ต้องการบ้าง”</font></div><div><font style="font-size: 19px;">เขาไม่แน่ใจว่าเขาตอบคำถามนี้ไหม เขาไม่น่าจะมีเสียงพูดออกไปด้วยซ้ำ</font></div><div><font style="font-size: 19px;">“คำขอสุดท้ายจะจะเป็นจริงได้สำหรับคนผู้เดียว เพียงสิ่งเดียว และเพียงครั้งเดียวเท่านั้น”</font></div><div><font style="font-size: 19px;">หรือคำขอร้องต่อสวรรค์ของเขากลายเป็นจริง</font></div><div><font style="font-size: 19px;"><br></font></div><div><font style="font-size: 19px;">“ฝ่าบาท” เสียงเรียกนั้นทำให้เขาหลุดออกจากภวังค์ “ใกล้ได้เวลาแล้ว ยังไม่ทรงเปลี่ยนฉลองพระองค์”</font></div><div><font style="font-size: 19px;"><br></font></div><div><font style="font-size: 19px;">ชุดนักเรียนที่แขวนอยู่ทำให้เขารู้สึกกระดาก…เขารู้สึกเหมือนตัวเองอายุตั้งเท่าไหร่แล้ว ยังต้องกลับมาใส่ชุดนักเรียน</font></div><div><font style="font-size: 19px;">ถึงตอนนี้เขาจะอายุไม่ถึง 16 ปีก็ตาม แต่อายุจริงๆเขาอีกไม่กี่ปีก็จะห้าสิบแล้ว</font></div><div><font style="font-size: 19px;">เขาชักสีหน้าไม่พอใจ องครักษ์คนสนิทรู้สึกได้ทันทีถึงความเปลี่ยนแปลง “ฝ่าบาท ทรงอารมณ์ไม่ดี”</font></div><div><font style="font-size: 19px;">เขามองหน้าอีกฝ่ายด้วยสายตาเย็นชา เขาเพิ่งนึกออก สมัยยังเป็นเจ้าชาย ภาพพจน์ที่เขาแสดงออกคือเจ้าชายที่สุภาพอ่อนโยน…แต่เขาไม่ได้ทำอย่างนั้นมาหลายปี จนลืมไปแล้วว่ามันทำอย่างไร</font></div><div><font style="font-size: 19px;">แม้แต่ต่อหน้าเซลด้าเอง ถึงแม้ว่าเขาจะอ่อนโยนกับเธอมากกว่าคนอื่น แต่ก็ไม่ได้อ่อนโยนเหมือนสมัยที่เขาแกล้งทำ</font></div><div><font style="font-size: 19px;">นั่นสิ…การปั้นหน้าแบบนั้นทำอย่างไร เขาลืมไปหมดแล้ว…</font></div><div><font style="font-size: 19px;"><br></font></div><div><font style="font-size: 19px;">ซีริลเดินลงมาจากตึกนักเรียน หากคำนวนจากอายุ ปีนี้เขาขึ้นปีที่สอง เขาพยายามทบทวนความทรงจำว่าตึกเรียนอยู่ที่ไหน</font></div><div><font style="font-size: 19px;">เขาถอนหายใจยาว ข้อเสียของการย้อนเวลาคือต้องมาเริ่มต้นเรียนหนังสือใหม่ ความรู้สึกเวลาใส่ชุดนักเรียนคือความไม่ชินและไม่ค่อยเต็มใจเท่าไรนัก</font></div><div><font style="font-size: 19px;">เขาไม่ได้ก้าวลงบันไดไปทันทีแต่หยุดยืนมองต้นเชอร์รี่บลอสซั่มที่กำลังออกดอกสีชมพูบานสะพรั่ง ในใจคิดถึงลูกแก้วมายาของเรนิส</font></div><div><font style="font-size: 19px;">ที่จริงเขามีของสะสมพวกนี้เก็บไว้หลายชิ้นในกล่อง แต่ไม่เคยเปิดออกมาดูให้แสลงใจ</font></div><div><font style="font-size: 19px;"><br></font></div><div><font style="font-size: 19px;">เด็กสาวในชุดนักเรียนหญิง เส้นผมยาวสีชมพูปลิวสยายกับแรงลมพร้อมกับกลีบดอกเชอร์รี่บลอสซั่มปลิวรอบตัวเธอทำให้ภาพนั้นดูสวยงามราวกับภาพวาดเข้ามาในลานสายตาของเขา</font></div><div><font style="font-size: 19px;">เขาจ้องมองภาพนั้นนิ่งๆ แววตาเขาเปลี่ยนทันที</font></div><div><font style="font-size: 19px;">ไม่คิดว่าจะเจอเธอที่นี่&nbsp;</font></div><div><font style="font-size: 19px;">เธอเงยหน้าจากบันไดขั้นล่างขึ้นมามองหน้าเขา สายตาเธอคล้ายตกตะลึง พอเธอรู้สึกตัวเธอส่งยิ้มให้เขาพร้อมแววตาสุกใสดูไร้เดียงสา</font></div><div><font style="font-size: 19px;">เขาอาจจะประทับใจในภาพอันสวยงามราวกับนางฟ้าของเธอก็ได้ หากเขาไม่เคยรู้จักเธอมาก่อน</font></div><div><font style="font-size: 19px;">เขาพึมพำชื่อเธอเบาๆ “เจนนี่”</font></div><div><font style="font-size: 19px;">รอยยิ้มเธอกว้างขึ้นกว่าเดิม “รู้จักฉันด้วยหรือคะ”</font></div><div><font style="font-size: 19px;">เขาก้าวลงบันไดมา ไม่ได้สนใจจะทักทายเธออีก ก่อนที่จะเดินผ่านเธอไป</font></div><div><font style="font-size: 19px;">“เดี๋ยวก่อนค่ะ เอ่อ..เธอ..ชื่ออะไรคะ”</font></div><div><font style="font-size: 19px;">เขาไม่ได้หยุดเดิน เขาไม่มีความจำเป็นอะไรต้องตอบเธอ แค่เด็กสามัญชนคนหนึ่ง…ไม่สิ เธออาจจะเป็นลูกนอกสมรสของตระกูลเทรลิสอย่างที่เขาเข้าใจ และในอนาคตเธอจะใช้ความสวยกับความเสแสร้งของเธอ…จนเธอได้สามีที่สูงศักดิ์มากความสามารถ</font></div><div><font style="font-size: 19px;">แล้วอย่างไร เธอกับเขาไม่เคยถูกชะตากันอยู่แล้ว แค่ผู้หญิงสวยชอบเสแสร้งเล่นละครคนหนึ่ง</font></div><div><font style="font-size: 19px;"><br></font></div><div><font style="font-size: 19px;">จังหวะที่เขากำลังเดินสวนเธอออกมา ร่างบางๆร่างหนึ่งโผล่มาจากแนวพุ่มไม้สูงด้านข้างพุ่งมากระแทกเขาด้วยความรีบร้อน เขาเม้มปากด้วยความไม่พอใจ</font></div><div><font style="font-size: 19px;">ไม่เคยมีใครกล้ากระแทกเขา เขาปรายตามองไปที่คนคนนั้น</font></div><div><font style="font-size: 19px;">“ฝ่าบาท..” เด็กสาวพูดขึ้นมาอย่างเก้อเขิน “หม่อมฉันไม่ได้ตั้งใจ”</font></div><div><font style="font-size: 19px;">เขากระพริบตาถี่ๆครู่หนึ่งเพื่อให้แน่ใจว่าเขาไม่ได้ตาฝาดไป เซลด้า? ไม่สิ คล้ายแต่ไม่เหมือนกันทีเดียว “เรนิส” ตอนอายุ 14 เพิ่งเข้าโรงเรียนปีแรก</font></div><div><font style="font-size: 19px;"><br></font></div><div><font style="font-size: 19px;">เขาจำเธอในปีนั้นได้ เธอวิ่งเขามาตอนเขาทักทายกับเจนนี่ครั้งแรกพร้อมกับพี่ชายบุญธรรมตัวอ้วนนั่น วัดระยะห่างระหว่างเขากับเจนนี่ และประเมินอัตราการตกของกลีบดอกไม้เพื่อเอาไปทำสินค้าขาย…</font></div><div><font style="font-size: 19px;"><br></font></div><div><font style="font-size: 19px;">ทั้งเขาและเธอยืนนิ่งจ้องกันอยู่นาน เธอก้มหน้าลง “ฝ่าบาททรงกริ้วหม่อมฉัน”</font></div><div><font style="font-size: 19px;">เขาโกรธงั้นหรือ…อะไรทำให้เธอคิดแบบนั้น ตอนแรกเขาแค่ไม่พอใจที่มีคนมากระแทก แต่พอเห็นว่าเป็นเธอ เขาเลยตกตะลึงไปเท่านั้น</font></div><div><font style="font-size: 19px;">เขาส่ายหน้าเบาๆว่าเขาไม่ได้โกรธ แต่เธอกลับมองหน้าเขาอย่างกริ่งเกรง “แล้วทำไมทรงทำพระพักตร์แบบนั้น”</font></div><div><font style="font-size: 19px;">เขาหลุดรอยยิ้มฝืนๆออกมาเล็กน้อย เธอคงไม่ชินกับหน้า “ปกติ” ของเขา เขาลืมไปแล้วการปั้นหน้าให้ดูอ่อนโยนตลอดเวลามันทำอย่างไร ถึงเขาไม่ลืม เขาก็ขี้เกียจจะทำ&nbsp;</font></div><div><font style="font-size: 19px;">เธอเคยบอกเขาเองไม่ใช่หรือว่าเขาเป็นจอมเสแสร้ง ไม่จริงใจ หลังจากนั้นเขาก็เลิกปั้นหน้ากับเธอ</font></div><div><font style="font-size: 19px;">เขาจ้องมองเธอตั้งแต่หัวจรดเท่า เรนิสไม่เหมือนเดิม มีบางอย่างเปลี่ยนไป บอกไม่ถูกว่าเป็นอะไร เขานึกไม่ออก</font></div><div><font style="font-size: 19px;"><br></font></div><div><font style="font-size: 19px;">จนกระทั่งเด็กหนุ่มคนหนึ่งเดินมาข้างหลังเธอพร้อมกับเพื่อนรูปร่างอ้วน</font></div><div><font style="font-size: 19px;">อเล็กซิสกับเธมม์</font></div><div><font style="font-size: 19px;">“เรนิส ได้เวลาเข้าห้องเรียนแล้ว” อเล็กซิสเตือนเธอเบาๆ</font></div><div><font style="font-size: 19px;">เรนิสชักสีหน้าใส่ “ฉันรู้แล้ว เรื่องนี้ไม่ต้องให้นายมาบอก เชิญไปเสวนากับเพื่อนจากสถานสงเคราะห์เด็กกำพร้าของนายก็แล้วกัน”</font></div><div><font style="font-size: 19px;"><br></font></div><div><font style="font-size: 19px;">เธอเดินเชิดหน้าเข้าตึกเรียนไปอย่างหยิ่งยะโส</font></div><div><font style="font-size: 19px;">เขามองตาเธอไปด้วยความสงสัย เรนิสไม่ชอบอเล็กซิสมาแต่ไหนแต่ไร แต่นี่พวกเขาน่าจะเจอกันวันนี้วันแรก ทำไมแสดงท่าทางแบบนี้ต่อกัน</font></div><div><font style="font-size: 19px;"><br></font></div><div><font style="font-size: 19px;">เรนิสไม่เคยมีพฤติกรรมแบ่งชนชั้น เท่าที่เขาเคยสัมผัส เธอคบเพื่อนสามัญชนได้</font></div><div><font style="font-size: 19px;">“ฝ่าบาท” อเล็กซิสพูดขึ้นมาด้วยความเกรงใจ “น้องสาวเสียมารยาทอีกแล้ว”</font></div><div><font style="font-size: 19px;">“น้องสาว?” เขาทวนคำพูดของอเล็กซิสเบาๆ นั่นแปลว่าอเล็กซิสเป็นลูกบุญธรรมของตระกูลเทรลิส ไม่ใช่เธมม์</font></div><div><font style="font-size: 19px;"><br></font></div><div><font style="font-size: 19px;">อเล็กซิลกับเธมม์เดินจากไปครู่หนึ่งแล้ว เขายังงุนงงสับสนกับเรื่องราว…นี่ไม่เหมือนกับเหตุการณ์ที่เคยเกิด มันน่าจะมีจุดเปลี่ยนตรงใดตรงหนึ่ง</font></div><div><font style="font-size: 19px;">เสียงเรียกดังมาด้านหลังเขา “พี่ชาย..”</font></div><div><font style="font-size: 19px;">เขาหันขวับไปมอง..น้องชายลูกแหง่ตอนอายุ 14 เด็กหนุ่มหน้าสวยยืนยิ้มอยู่ตรงหน้าเขา ท่าทางยินดีอย่างปิดไม่มิด</font></div><div><font style="font-size: 19px;">“นายมีธุระอะไร” เขาถามอย่างเย็นชา สายตามองน้องชายด้วยความหวาดระแวง</font></div><div><font style="font-size: 19px;">ซิลบาสเตียนไม่เคยยิ้มให้เขาแบบนี้ตั้งแต่หลังอายุ 8 ขวบ ระยะหลังแม้จะญาติดีต่อกันระดับหนึ่ง(?) รอยยิ้มที่มอบให้ไม่เคยเป็นแบบนี้ วันนี้จะมาไม้ไหน เขาไม่ไว้ใจ</font></div><div><font style="font-size: 19px;"><br></font></div><div><font style="font-size: 19px;">“พี่ชายอารมณ์ไม่ดีเรื่องอะไร” ซิลบาสเตียนถามเขาพร้อมรอยยิ้มที่ไม่หุบลง</font></div><div><font style="font-size: 19px;">“เปล่า” เขาไม่อยากบอกว่าเขาเริ่มหงุดหงิดตั้งแต่เห็นหน้าคนตรงหน้า “นายมีธุระอะไร”</font></div><div><font style="font-size: 19px;">“พี่ชาย เมื่อเช้ามีคนส่งข่าวมาว่าแมวที่เลี้ยงไว้คลอดลูกออกมาครอกหนึ่ง มีลูกแมวน่ารักๆหลายตัวเลย พี่ชายอยากได้เอาไปเลี้ยงบ้างไหม”</font></div><div><font style="font-size: 19px;">มุมปากเขาแทบกระตุก เขารู้ว่าซิลบาสเตียนมีสัตว์เวทย์เป็นแมว แต่น้องชายลูกแหง่ในความทรงจำเขาไม่สนใจแม้กระทั่งคน &nbsp;สิ่งมีชีวิตชนิดอื่นยิ่งไม่ต้องพูด</font></div><div><font style="font-size: 19px;">ความสนใจของน้องชายลูกแหง่มีแค่พระมารดา ภรรยาสุดที่รักและลูกๆเท่านั้น เรื่องอื่นซิลบาสเตียนไม่เคยแยแส</font></div><div><font style="font-size: 19px;"><br></font></div><div><font style="font-size: 19px;">แคว้นเทรลิสจะล่มจม อาณาจักรจะแตกเป็นเสี่ยงๆ เงินจะหายเท่าไหร่ ซิลบาสเตียนไม่เคยสนใจ แต่ที่ต้องใส่ใจเป็นเพราะไม่อยากโดนภรรยาโกรธ</font></div><div><font style="font-size: 19px;">เมื่อเห็นเขาไม่ตอบ น้องชายเขาพูดประโยคถัดไป “แมวตัวนั้นมันตกน้ำตอนท้อง ฉันไปช่วยมันไว้ เลยเอามันมาเลี้ยงต่อ ตอนนี้มันคลอดแล้ว ลูกแมวพวกนั้นน่าจะน่ารักทีเดียว”</font></div><div><font style="font-size: 19px;"><br></font></div><div><font style="font-size: 19px;">…ซิลบาสเตียนเลี้ยงแมวเป็นตัวๆ แมวที่ไปช่วยมาตอนมันตกน้ำ แถมเป็นแมวตัวเมียที่ท้อง แล้วตอนนี้นำลูกแมวมาเสนอให้เขาเอาไปเลี้ยงต่อ…น้องชายลูกแหง่รักสัตว์ตั้งแต่เมื่อไหร่ ทำไมเรื่องนี้เขาไม่เคยรู้มาก่อน</font></div><div><font style="font-size: 19px;"><br></font></div><div><font style="font-size: 19px;">น้ำเสียงเขาตะกุกตะกักเล็กน้อย “ไม่เป็นไร ขอบใจ”</font></div><div><font style="font-size: 19px;">ซิลบาสเตียนทำหน้าผิดหวัง “นึกว่าพี่ชายจะชอบเสียอีก”</font></div><div><font style="font-size: 19px;">เขาไม่ชินกับน้องชายลูกแหง่แบบนี้…เขาหาเรื่องปลีกตัวจากอีกฝ่ายทันทีเพื่อจะหาที่ตั้งหลัก “นายไม่รีบไปห้องเรียน เพื่อนๆไปกันหมดแล้ว”</font></div><div><font style="font-size: 19px;"><br></font></div><div><font style="font-size: 19px;">เขาเจอแวนที่หน้าห้องเรียน แวนกำลังหยอกล้อกับเพื่อนนักเรียนสาวที่ทำหน้าเก้อเขิน</font></div><div><font style="font-size: 19px;">“ซีริล” แวนมองเห็นเขาและทักขึ้นมาด้วยความยินดี</font></div><div><font style="font-size: 19px;">เขาพยักหน้าให้ พร้อมรอยยิ้มน้อยๆด้วยความโล่งอก อย่างน้อยมีคนหนึ่งที่ยังดูเป็นปกติ…ในขณะที่คนอื่นดูแปลกประหลาด&nbsp;</font></div><div><font style="font-size: 19px;">ยังดีแวนที่ยังเหมือนเดิม ความเจ้าชู้สมัยเด็กๆของแวนทำให้เขาอดยิ้มไม่ได้</font></div><div><font style="font-size: 19px;">“วันนี้อารมณ์ไม่ดีหรือ” แวนกระซิบถามเขาเบาๆเมื่อเข้ามานั่งในห้องเรียนก่อนจะเริ่มการพูดคุยและการลงทะเบียนเรียน</font></div><div><font style="font-size: 19px;"><br></font></div><div><font style="font-size: 19px;">“เปล่า” เขาปฏิเสธ…การที่เขาเลิกใส่หน้ากากกลับทำให้ทุกคนรู้สึกว่าเขาอารมณ์ไม่ดี…</font></div><div><font style="font-size: 19px;">มิคาเอลดูโดดเด่นท่ามกลางฝูงคนไม่เปลี่ยน ผ่านมาหลายปี เขาเจอมิคาเอลน้อยมาก อีกฝ่ายแทบไม่ออกจากวิหารไปที่ไหน วันๆรักษาคนป่วยหนักที่ถูกส่งไปที่นั่น มิคาเอลหันมาสบตาเขา ดวงตาสีทองนั้นมีแววตาบางอย่างที่บอกไม่ถูก…พร้อมกับรอยยิ้มอ่อนโยนที่ส่งให้เขา</font></div><div><font style="font-size: 19px;">เขายิ้มกลับไปแบบฝืนๆ</font></div><div><font style="font-size: 19px;">มิคาเอลให้ความรู้สึกเดิม เป็นอีกคนหนึ่งที่เขาคิดว่าเหมือนเดิม</font></div><div><font style="font-size: 19px;">..วันสุดท้ายก่อนที่เขาจะมาที่นี่ มิคาเอลอาจจะอยู่ข้างๆเตียงเพื่อรักษาเขาก็ได้ เพียงแต่เขาไม่รับรู้เท่านั้น</font></div><div><font style="font-size: 19px;"><br></font></div><div><font style="font-size: 19px;">สายตาเขามองเห็นชายหนุ่มเส้นผมสีทองดวงตาสีฟ้านั่งอยู่ด้านข้างมิคาเอล</font></div><div><font style="font-size: 19px;">…อองตัวร์..มาอยู่ที่นี่ได้อย่างไร</font></div><div><font style="font-size: 19px;">“อองตัวร์..มาอยู่ที่นี่ตั้งแต่เมื่อไหร่” เขากระซิบถามแวน</font></div><div><font style="font-size: 19px;">“ตั้งแต่ปีที่แล้ว เจ้าชายต่างอาณาจักรขอมาเรียนที่นี่ ไม่รู้มีเหตุผลอะไร นายเองสงสัยว่าเขาจะเข้ามาสอดแนมไม่ใช่หรือไง”</font></div><div><font style="font-size: 19px;"><br></font></div><div><font style="font-size: 19px;">สายตาของอองตัวร์เบนมาสบตากับเขา เขาจ้องมองอีกฝ่ายก่อนที่อองตัวร์จะหลบสายตา</font></div><div><font style="font-size: 19px;">ด้วยประสบการณ์ชีวิตบนบัลลังก์ยี่สิบกว่าปีของเขา เป็นไปไม่ได้ที่เขาจะสู้สายตาใครไม่ได้</font></div><div><font style="font-size: 19px;"><br></font></div><div><font style="font-size: 19px;">เขาลุกขึ้นออกจากห้องหลังจากจัดตารางเรียนเสร็จ เขาจะกลับห้องพักเพื่อหาข้อมูลอะไรหลายๆอย่าง&nbsp;</font></div><div><font style="font-size: 19px;">“ไม่เข้าเรียนหรือ” แวนวิ่งตามเขาออกมา</font></div><div><font style="font-size: 19px;">“ไม่ ปวดหัว อยากพัก” เขาตอบห้วนๆ</font></div><div><font style="font-size: 19px;">“มิน่า วันนี้ดูหน้าตาไม่ค่อยดี”</font></div><div><font style="font-size: 19px;"><br></font></div><div><font style="font-size: 19px;">โลกใบนี้ไม่เหมือนโลกที่เขารู้จัก เขาย้อนเวลากลับมาเป็นตัวเอง แต่คนรอบตัวเขาไม่เหมือนเดิม เขาต้องการข้อมูลว่ามีอะไรเกิดขึ้นกันแน่</font></div><div><font style="font-size: 19px;"><br></font></div><div><font style="font-size: 19px;">ข้อมูลที่เขาได้รับทำให้เขากุมขมับ ทุกอย่างไม่มีอะไรเหมือนเดิม</font></div><div><font style="font-size: 19px;">เมื่อ 6 ปีก่อน ตระกูลเทรลิสรับอเล็กซิสเป็นลูกบุญธรรม เรนิสกับพี่ชายบุญธรรมของเธอไม่ถูกกันมาตั้งแต่เด็กๆ</font></div><div><font style="font-size: 19px;"><br></font></div><div><font style="font-size: 19px;">เรนิสอยู่ในเมืองหลวงปีละหลายเดือนเพื่อตามเอาใจเขา ผลการเรียนของเธอเรียกว่าคาบเส้นแค่พอจะเข้าโรงเรียนได้ พลังเวทของเธอก็คาบเส้นเช่นกัน ไม่ต้องพูดเรื่องเธอจะทำกิจการอะไรทั้งนั้น แค่ผ่านเกณฑ์เข้าโรงเรียนได้ก็ดีแล้ว นิสัยเอาแต่ใจตัวเองตามประสาเด็กถูกตามใจจนเคยตัว พอไม่ได้ดั่งใจก็อาละวาด ในขณะที่ลูกบุญธรรมอย่างอเล็กซิสกลับโดดเด่น นิสัยดีกว่าเธอมาก</font></div><div><font style="font-size: 19px;">น้องชายลูกแหง่สนใจเรื่องการเลี้ยงสัตว์ นิสัยอ่อนโยนชอบช่วยเหลือผู้คนและสัตว์ สวนในวังมีสัตว์เลี้ยงของซิลบาสเตียนมากมาย แต่เรื่องการเรียนซิลบาสเตียนกลับทำได้ดี ไม่ได้ลุ่มๆดอนๆแล้วพุ่งพรวดแบบคาดเดาไม่ได้เป็นช่วงๆอย่างที่เขาเคยรู้</font></div><div><font style="font-size: 19px;">วีราเนสตามติดคู่หมั้นอย่างไม่ลดละเช่นกัน</font></div><div><font style="font-size: 19px;"><br></font></div><div><font style="font-size: 19px;">ส่วนอองตัวร์ เหตุผลที่มาเรียนที่นี่ไม่ชัดเจน…เขาสงสัยว่าอาจจะมาสอดแนม แต่ไม่เข้าใจว่าทำไมต้องมาด้วยตัวเอง</font></div><div><font style="font-size: 19px;"><br></font></div><div><font style="font-size: 19px;">เบียร์ทริกซ์อยู่ที่อาณาจักรน้ำแข็ง เช่นเดียวกับเบลล่าที่ไปเรียนที่นั่น เรนิสกับเบลล่าสนิทกันระดับหนึ่งในฐานะญาติ แต่ไม่ได้สนิทสนมกันมากอย่างที่เขารู้</font></div><div><font style="font-size: 19px;">ตอนนี้เขากำลังตามหาของวิเศษในตำนาน มีข่าวว่ามันอยู่ในแคว้นลูฟฟ์ และเขาสงสัยว่าเด็กสาวที่มีพลังเวทสูงกว่าคนอื่นอาจจะเป็นผู้ได้รับพลังนั้น</font></div><div><font style="font-size: 19px;"><br></font></div><div><font style="font-size: 19px;">เขาบอกกับองครักษ์คนสนิทให้ไปส่งข่าว “เรียกคนของเรา..เอ่อ ของฉัน ในแคว้นลูฟฟ์กลับมาให้หมด ไม่มีความจำเป็นต้องหาแล้ว ของชิ้นนั้น”</font></div><div><font style="font-size: 19px;">มันถูกใช้ไปเรียบร้อยแล้ว ถึงแม้อะไรหลายๆอย่างจะเปลี่ยน แต่มิคาเอลไม่เปลี่ยน&nbsp;</font></div><div><font style="font-size: 19px;">“จับตาดูท่านตาที่แคว้นบาร์ตันแทน” นั่นต่างหากที่สำคัญจริงๆ เขาไม่ควรทุ่มเทกับของที่ไม่มีอยู่จริง เขานิ่งไปพักหนึ่ง “แล้วก็ ส่งคนไปสืบข่าวในแคว้นเทรลิสด้วย รวมถึงสืบเรื่องอเล็กซิส”</font></div><div><font style="font-size: 19px;">“ส่งบัตรเชิญไปหน่อย ฉันอยากคุยกับท่านหญิงเรนิส..เย็นนี้”</font></div><div><font style="font-size: 19px;"><br></font></div><div><font style="font-size: 19px;">ถึงเธอจะไม่ใช่คนเดิมที่เขารู้จัก แต่เธอมีใบหน้าเหมือนหรือคล้ายกับผู้หญิงที่เขารักถึงสองคนด้วยกัน</font></div><div><font style="font-size: 19px;">หากเธอทำตัวไม่ได้เรื่องขนาดนั้น เขารับไม่ได้…เขาทนเห็นเธอใช้ใบหน้าแบบนั้นทำตัวเหลวไหลไม่ได้เรื่องไม่ได้</font></div><div><font style="font-size: 19px;">อีกข้อหนึ่ง หากเธอความคิดตื้นเขินไร้หัวคิดขนาดนี้ หากในอนาคตงานแต่งงานล้มเลิกไป ชีวิตของเธอจะตกอยู่ในอันตรายทันที อเล็กซิสคงไม่ปล่อยให้เธอรอดไปได้</font></div><div><font style="font-size: 19px;">ในเมื่อเขาฝึกฝนและปั้นเซลด้าจนเป็นเจ้าหญิงรัชทายาทที่สมบูรณ์แบบสำเร็จ ทำไมเขาจะปั้นเธออีกคนไม่ได้</font></div><div><font style="font-size: 19px;"><br></font></div><div><font style="font-size: 19px;">“นั่งก่อนสิ” เขาพูดกับเธอด้วยน้ำเสียงราบเรียบ</font></div><div><font style="font-size: 19px;">คราวนี้เขาสำรวจเธออย่างชัดๆอีกที มีอะไรที่ต่างออกไปบ้าง เด็กสาวตรงหน้าเหมือนเรนิสตอนเข้าโรงเรียนใหม่ๆ เด็กสาวอายุ 14 ปี&nbsp;</font></div><div><font style="font-size: 19px;">ใบหน้าเล็กๆมีเค้าว่าจะสวยผุดผาด ดวงตาสีม่วงเป็นประกาย เส้นผมสีดำมันขลับแบบเด็กสาวสุขภาพดีและได้รับการดูแลอย่างดี ริมฝีปากแดงยามไม่ยิ้มดูไว้ตัวตามประสาเด็กสาวตระกูลสูงที่เย่อหยิ่ง</font></div><div><font style="font-size: 19px;">ทรงผม…ที่เขาเคยคุ้นตา ตอนอยู่ที่โรงเรียนเธอรวบผมมัดไว้ ไม่ก็มัดครึ่งศีรษะ แต่วันนี้เธอเกล้าผมแบบเปียคาดหลัง แถมมีไข่มุกปักเรียงกันแปดเม็ดบนเปียคาดหลังของเธอ ไข่มุกบนหัวตั้งแปดเม็ด</font></div><div><font style="font-size: 19px;">นี่มาเรียน ไม่ใช่งานเลี้ยง…เซลด้าตอนเป็นเจ้าหญิงยังไม่เคยใช้ไข่มุกประดับผมมากขนาดนี้มาก่อน ดูฟุ่มเฟือยและฟุ้งเฟ้อเกินไป</font></div><div><font style="font-size: 19px;"><br></font></div><div><font style="font-size: 19px;">ปากเขาหลุดถามเธอออกไป “ทรงผมแบบนี้ใครให้เธอทำมาโรงเรียน”</font></div><div><font style="font-size: 19px;">เธอหน้าเสีย “ปกติหม่อมฉันก็..”</font></div><div><font style="font-size: 19px;">“นี่มันโรงเรียน…ไม่ใช่บ้านของเธอ ไม่ใช่งานสังสรรค์ที่ต้องทำทรงผมให้หรูหรา เธอลองดูรอบๆว่าใครทำทรงผมแบบนี้กันบ้าง”</font></div><div><font style="font-size: 19px;">“วีราเนส”</font></div><div><font style="font-size: 19px;">“วีราเนส?” เขาขึ้นเสียงสูงเป็นเชิงถาม&nbsp;</font></div><div><font style="font-size: 19px;"><br></font></div><div><font style="font-size: 19px;">เขารู้สึกเหมือนตัวเองเป็นผู้ปกครองที่เห็นเด็กในปกครองทำเรื่องไร้สาระหรือคบเพื่อนไม่ดี</font></div><div><font style="font-size: 19px;">“เธอเอาผู้หญิงคนนั้นเป็นแบบอย่างงั้นหรือ นั่นก็ไม่ได้เรื่องพอๆกัน คบเพื่อนไม่ได้เรื่องแล้วเธอจะเอาดีได้อย่างไร ใช้ไม่ได้..”</font></div><div><font style="font-size: 19px;"><br></font></div><div><font style="font-size: 19px;">เรนิสหน้าเสียทันที เขารู้สึกว่าพอเธอทำหน้าแบบนี้ดูคล้ายกับเซลด้าเวลาถูกเขาดุตอนที่ทำความผิด</font></div><div><font style="font-size: 19px;">“ได้ยินว่าเธอชอบอาละวาดโวยวายเวลาไม่ได้ดั่งใจ”</font></div><div><font style="font-size: 19px;">เธอมองเขาตาค้างราวกลับเขาพูดภาษาที่เธอไม่เข้าใจ</font></div><div><font style="font-size: 19px;"><br></font></div><div><font style="font-size: 19px;">“ต่อไปเลิกทำแบบนั้นได้แล้ว อยากได้อะไรต้องรู้จักวางแผนให้ได้มันมาเอง การอาละวาดไม่ช่วยอะไร นอกจากทำให้คนอื่นมองว่าเธอตื้นเขินไร้หัวคิด”</font></div><div><font style="font-size: 19px;"><br></font></div><div><font style="font-size: 19px;">ริมฝีปากเล็กของเธอเผยอขึ้นมาแล้วหุบลงราวกับคำพูดพวกนี้เธอไม่คิดว่าเขาจะพูดออกมาได้</font></div><div><font style="font-size: 19px;">“ผลการเรียนของเธอย่ำแย่มาก” เขาตำหนิเธอไปอีกเรื่องตามตรง “คนเราเกิดมาในตระกูลที่สูงส่ง ถ้าไร้ความสามารถคนจะดูถูก ทายาทตระกูลใหญ่อย่างเธอไร้ความสามารถขนาดนี้จะเอาตัวรอดได้อย่างไร”</font></div><div><font style="font-size: 19px;">…ก่อนจะนึกขึ้นได้ว่าเขาควรจะนุ่มนวลกว่านี้&nbsp;</font></div><div><font style="font-size: 19px;"><br></font></div><div><font style="font-size: 19px;">ช่วยไม่ได้…เขาลืมไปแล้วว่าวิธีพูดตำหนิให้มันนุ่มนวลทำอย่างไร มันผ่านมาเกินยี่สิบปีเข้าไปแล้วที่เขาไม่ได้ทำแบบนั้น</font></div><div><font style="font-size: 19px;">ถึงแม้ว่าเขาจะอ่อนโยนกับเซลด้า แต่ถ้าผลการเรียนย่ำแย่ สิ่งที่เซลด้าได้รับคือคำตำหนิแบบเดียวกัน</font></div><div><font style="font-size: 19px;">เขาจะพูดนุ่มๆเวลาที่เขาจ้องจะเล่นงานใครเป็นพิเศษ สภาขุนนางต่างรู้กันหากเขาตำหนิตรงๆ บทลงโทษจะไม่รุนแรง หากน้ำเสียงเขาทอดลงนุ่มเมื่อไหร่ เมื่อนั้นจะมีคนโชคร้ายสุดขีด อาจถึงขั้นตายไม่รู้ตัว</font></div><div><font style="font-size: 19px;">เวลาเขาพูดนุ่มๆ คนกลัวยิ่งกว่าเขาตำหนิเสียอีก</font></div><div><font style="font-size: 19px;">ไม่มีใครทำให้เขาต้องเล่นงานหนักๆมานานแล้ว ดังนั้นคำตำหนิแบบนุ่มๆเขาไม่ได้ใช้มานานเช่นกัน</font></div><div><font style="font-size: 19px;"><br></font></div><div><font style="font-size: 19px;">“หม่อมฉัน..” เธอบิดผ้าเช็ดหน้าในมือไปมา คำพูดสับสนระหว่างว่าจะใช้คำแบบไหน คล้ายกับคิดหาคำพูดแก้ตัวไม่ออก “ฉัน..เอ่อ”</font></div><div><font style="font-size: 19px;">“อย่าบอกว่าเธอมัวแต่มาตามเอาใจฉัน ไม่มีเวลาสนใจการเรียน” เขาดักคอ “ฉันไม่ชอบผู้หญิงไร้หัวคิด รู้จักทำอะไรมีประโยชน์เสียบ้าง”</font></div><div><font style="font-size: 19px;">เธอหน้าเสียลงกว่าเดิม น้ำตาแทบจะหยดลงมา</font></div><div><font style="font-size: 19px;"><br></font></div><div><font style="font-size: 19px;">เขาหยุดชะงัก หรือคำพูดพวกนี้แรงเกินไป ที่ผ่านมาเขาก็พูดกับเซลด้าแบบนี้ เด็กคนนั้นไม่เห็นเคยร้องไห้ แค่ทำหน้าจ๋อยๆเท่านั้น</font></div><div><font style="font-size: 19px;"><br></font></div><div><font style="font-size: 19px;">เขาใจอ่อนลงทันที ถึงแม้ตรงหน้าจะไม่ใช่เรนิสคนที่เขารู้จัก แต่เขาไม่อยากให้เธอมาร้องไห้ตรงนี้ต่อหน้าเขา เขาไม่อยากเห็นน้ำตาของเธอ</font></div><div><font style="font-size: 19px;">เขาถอนหายใจ ตัดสินใจใช้วิธีเดียวกับที่เขาใช้กับเซลด้า “ต่อไปให้เธอมารายงานผลการเรียนของเธอสัปดาห์ละครั้ง หวังว่าเธอจะเป็นนักเวทระดับกลางได้ก่อนขึ้นปีหน้า”</font></div><div><font style="font-size: 19px;"><br></font></div><div><font style="font-size: 19px;">ใบหน้าเธอซีดขาว สำหรับเธอเป้าหมายนี้ไม่ใช่เรื่องง่าย 4 ขั้นภายในหนึ่งปี นั่นเท่ากับเธอต้องเลื่อนระดับทุกสามเดือน</font></div><div><font style="font-size: 19px;"><br></font></div><div><font style="font-size: 19px;">“หนังสือพวกนี้ ไปอ่านมาให้จบ…ภายในเดือนนี้” เขาชี้ไปที่กองหนังสือ หกเล่ม มีตำราเวทพื้นฐานที่เธอมีทั้งสามธาตุ ตำราการปกครอง เศรษฐศาสตร์ และหนังสือประวัติศาสตร์</font></div><div><font style="font-size: 19px;">“ถ้าสัปดาห์ไหนไม่มีการพัฒนา วันอาทิตย์เธอต้องไปคุกเข่าสำนึกผิดในวิหารสองชั่วโมง”</font></div><div><font style="font-size: 19px;">เธออ้าปากค้าง ดวงตาเบิกกว้างอย่างตกตะลึง&nbsp;</font></div><div><font style="font-size: 19px;"><br></font></div><div><font style="font-size: 19px;">“นี่เป็นข้อตกลงระหว่างเรา เธอไม่ต้องคิดจะไปฟ้องท่านพ่อของเธอว่าฉันบังคับ ถ้าเธอไม่ทำ ฉันก็จะหาวิธีบังคับให้เธอทำเอง”</font></div><div><font style="font-size: 19px;">สีหน้าเธอตกตะลึงยิ่งกว่าเก่า</font></div><div><font style="font-size: 19px;"><br></font></div><div><font style="font-size: 19px;">เขาเริ่มสงสัย เขากดดันและเข้มงวดเกินไปหรือเปล่า แต่กับเซลด้าเขาก็ทำแบบนี้ เริ่มตั้งแต่เธออายุแค่ 9 ขวบ เด็กคนนั้นไม่เห็นจะเคยบ่นว่าเขาเข้มงวดเกินไป หนังสือพวกนั้นเล่มหนึ่งไม่ถึงห้าวันเซลด้าก็อ่านจบแล้ว ให้เวลาเดือนหนึ่งถือว่าพอดีๆ</font></div><div><font style="font-size: 19px;"><br></font></div><div><font style="font-size: 19px;">เรนิสตรงหน้าอายุตั้ง 14 คงจะไม่แย่ไปกว่าเด็ก 9 ขวบอย่างเซลด้า</font></div><div><font style="font-size: 19px;">“เธอมีคำถามอะไรไหม” เขาหรี่ตามองพร้อมสายตากดดัน “หรือมีคำพูดอะไรจะโต้แย้งหรือเปล่า”</font></div><div><font style="font-size: 19px;">ตามที่คาด ไม่มีคำถามและไม่มีข้อโต้แย้ง&nbsp;</font></div><div><font style="font-size: 19px;">ที่ผ่านมาหลังจากเป็นดัชเชสแห่งเทรลิส…เรนิสไม่เคยมีข้อโต้แย้งอะไรกับเขา ยกเว้นเรื่องเงิน เมื่อถูกเรียกเงินเธอถึงจะสู้ยิบตา</font></div><div><font style="font-size: 19px;">ส่วนเซลด้าเป็นเด็กดีมาก น้อยครั้งที่จะขัดใจเขา</font></div><div><font style="font-size: 19px;"><br></font></div><div><font style="font-size: 19px;">แต่เคยมีข่าวแว่วมาเข้าหู เซลด้าเคยบอกกับเพื่อนสนิทของเธอที่โรงเรียนว่า</font></div><div><font style="font-size: 19px;">“พระบิดาไม่ดุ ขอแค่ไม่ทำอะไรผิด ไม่ทำอะไรไม่ได้เรื่อง ก็ไม่โดนดุแล้ว”</font></div><div><font style="font-size: 19px;"><br></font></div><div><font style="font-size: 19px;">เซลด้าด้านชากับรังสีกดดันไม่ว่าจะของใครก็ตาม ไม่มีใครทำให้เธอกลัวได้</font></div><div><font style="font-size: 19px;">“อาจารย์ฝ่ายปกครองหรือแม้แต่อาจารย์ใหญ่ ไม่เห็นน่ากลัวเลยสักนิดเดียว ออกจะใจดี”</font></div><div><font style="font-size: 19px;"><br></font></div><div><font style="font-size: 19px;">เธออยู่ในกฎระเบียบของโรงเรียนได้สบายๆ “กฎของโรงเรียนไม่เข้มงวดเท่าในวังด้วยซ้ำ”</font></div><div><font style="font-size: 19px;">“อาจารย์ที่ดุที่สุดในโรงเรียนดุได้แค่นี้เองหรือ ไม่เท่าไหร่เลย แววตาไม่เห็นมีความอำมหิตสักนิด ไม่แผ่รัศมีความกดดันแม้แต่น้อย นี่เรียกว่าดุแล้วหรือ ดูออกจะใจดี”</font></div><div><font style="font-size: 19px;"><br></font></div><div><font style="font-size: 19px;">เขาบอกเธอว่าไม่ต้องลงวิชาเรียนในวันเสาร์ วันเสาร์และอาทิตย์ในช่วงเปิดเทอมให้เธอกลับมาเรียนกับเขาและอาจารย์พิเศษในวิชาต่างๆที่วังแทน</font></div><div><font style="font-size: 19px;">การเรียนที่โรงเรียนของเธอช่างแสนสบาย เธอพูดอีกเช่นกันว่า “การเรียนที่โรงเรียนเหมือนการมาพักผ่อน เรียนแบบสบายๆ มาหาเพื่อนคุยเล่น เวลาวันเสาร์วันอาทิตย์ที่เรียนที่วังต่างหากที่เป็นการเรียนอย่างแท้จริง”</font></div><div><font style="font-size: 19px;">“ปิดเทอมนี่แหละ เป็นช่วงเวลาที่เหนื่อยที่สุด…”</font></div><div><font style="font-size: 19px;"><br></font></div><div><font style="font-size: 19px;"><br></font></div><div><font style="font-size: 19px;">Writer’s note ไม่รู้จะสงสารใคร ระหว่างซีริล เรนิสฉบับต้นตำรับ หรือว่าเซลด้า…หรือว่าเจนนี่ดี</font></div><div><font style="font-size: 19px;">ซีริล…พี่ท่านยังไม่รู้ตัวสักนิดว่าตัวเอง “โหดมาก” จนทำให้เซลด้ามีความอดทนต่อสภาวะกดดันมากกว่าเด็กปกติ</font></div><div><font style="font-size: 19px;">เห็นความซวยของนางร้ายฉบับต้นตำรับมารำไร</font></div></div><div><br></div><script language="JavaScript" type="text/javascript" src="./นิยาย เรามาพังโอโตเมะเกมกัน (เปิดให้อ่านรอบใหม่ 2- 9 ม.ค.62) _ ตอนที่ 153 _ ภาคพิเศษของ ซีริล ตามที่ขอกันมา บทที่ 1_7 _ Dek-D.com - Writer_files/adx.js.download"></script>
<script language="JavaScript" type="text/javascript">
