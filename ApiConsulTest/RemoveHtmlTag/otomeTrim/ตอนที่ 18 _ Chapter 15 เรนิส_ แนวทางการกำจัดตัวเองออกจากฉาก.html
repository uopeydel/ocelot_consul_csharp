
			<div id="story-content" class="story chapter prevent-user-select">
				
  <p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;">ช่วงเวลาของความหายนะใกล้เข้ามาทุกวันๆ เรนิสดูปฏิธิน เหลือเวลาอีกไม่มากนักแล้ว</font></p><p style="margin: 0px 0px 13px;"><font style="font-size: 19px;">ปลายปีนี้เธอจะอายุครบ 12ปี&nbsp;</font></p><p style="margin: 0px 0px 13px;"><font style="font-size: 19px;">เรื่องการเงินของเธอเป็นไปตามแผน เธอมีเงินเหรียญทองเป็นหีบๆ เอาเป็นว่าจะไปเสวยสุขที่ไหนก็ได้ สบายๆ ออกจากตระกูลไปวันนี้ก็ไม่อดตาย เรนิสดูกระสับกระส่ายจนคนใกล้ตัวรู้สึก ตอนนี้โรงแรมและกิจการการค้าของเธอประสบความสำเร็จจนไม่น่ามีอะไรต้องกังวล&nbsp;</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;">ตอนโรงแรมของเธอเสร็จใหม่ เธอลงทุนเข้าหาท่านหญิงวีราเนสและท่านชายแวนโดยการให้บัตรพักฟรีไปพักที่โรงแรมของเธอ 1 สัปดาห์ เป็นของขวัญวันเกิดให้วีราเนส</font></p><p style="margin: 0px 0px 13px;"><font style="font-size: 19px;">ไม่มีอะไรมาก เธอเลียนแบบโรงแรมหรูที่เชิญแขกวีไอพีมาพักเพื่อออกข่าวโปรโมต</font></p><p style="margin: 0px 0px 13px;"><font style="font-size: 19px;">เธอไม่ได้บอกว่าเธอเป็นเจ้าของโรงแรมหรอกเพียงแต่บอกว่าเป็นกิจการที่มีผู้มาลงทุนในแคว้นเทรลิส เธอกลัวอยู่ว่าจะมีคนมาขอห้องฟรีแล้วปฏิเสธไม่ได้ เดี๋ยวจะขาดทุนก่อน &nbsp;</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;"><span class="Apple-tab-span" style="white-space:pre">	</span>“ยินดีต้อนรับ” เธอยิ้มรับวีราเนสและแวนที่มาหาเธอที่คฤหาสน์ประจำตระกูลกลางแคว้นเทรลิส</font></p><p style="margin: 0px 0px 13px;"><font style="font-size: 19px;"><span class="Apple-tab-span" style="white-space:pre">	</span>วีราเนสเชิดหน้าขึ้นมานิสัยดั้งเดิมตั้งแต่เด็ก “นี่บ้านของเธองั้นหรือ เล็กกว่าบ้านของฉันอีก”</font></p><p style="margin: 0px 0px 13px;"><font style="font-size: 19px;"><span class="Apple-tab-span" style="white-space:pre">	</span>แวนยิ้มให้เธอเก้อๆ “ไม่เล็กหรอกวีราเนส เราอยู่กันแค่หน้าบ้านเท่านั้นเอง”</font></p><p style="margin: 0px 0px 13px;"><font style="font-size: 19px;"><span class="Apple-tab-span" style="white-space:pre">	</span>“อาจจะเป็นเพราะตระกูลเราทายาทน้อย” เธอตอบกลับไปเรียบๆ “บ้านหลังไม่ต้องใหญ่มากก็ได้”</font></p><p style="margin: 0px 0px 13px;"><font style="font-size: 19px;">&nbsp;<span class="Apple-tab-span" style="white-space:pre">	</span>วีราเนสมองไปที่เธมม์ซึ่งมาต้อนรับแขกเช่นกัน</font></p><p style="margin: 0px 0px 13px;"><font style="font-size: 19px;">“นั่นสิ ทายาทน้อยนิด ทั่วทั้งแคว้นมีแต่เด็กไร้ความสามารถ ช่างน่าสงสารเสียจริง”</font></p><p style="margin: 0px 0px 13px;"><font style="font-size: 19px;">คราวนี้เธมม์หน้าเสียอย่างอดไม่ได้ เขาพยายามจะห่อร่างใหญ่ให้เล็กที่สุดเท่าที่จะเป็นไปได้</font></p><p style="margin: 0px 0px 13px;"><font style="font-size: 19px;">เรนิสปรายตามอง ไม่อยากจะบอกเธมม์ว่าความพยายามของเขาช่างไร้ประโยชน์ ทำแบบนี้ไปตัวเขาไม่ได้เล็กลงเลยแม้แต่น้อย</font></p><p style="margin: 0px 0px 13px;"><font style="font-size: 19px;">“พลังเวทของเธอเป็นอย่างไรบ้างวีราเนส ได้ข่าวว่ายังอยู่ระดับเดียวกับเธมม์” คือไม่พัฒนา</font></p><p style="margin: 0px 0px 13px;"><font style="font-size: 19px;">วีราเนสชักสีหน้าทันที เรนิสไม่ได้ต่อความเรื่องนี้อีก เธอตั้งใจโปรโมตโรงแรม ไม่ได้จะมาหาเรื่องทะเลาะกับใคร</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;">คณะเดินทางของเธอออกเดินทางไปโรงแรมริมทะเล เธอเพิ่งสังเกตเห็นรถม้าขนข้าวของเครื่องใช้ของวีราเนส หลายคันรถทีเดียว</font></p><p style="margin: 0px 0px 13px;"><font style="font-size: 19px;">“ฉันกลัวว่าที่แคว้นเธอจะหาของที่ต้องรสนิยมของฉันไม่ได้”&nbsp;</font></p><p style="margin: 0px 0px 13px;"><font style="font-size: 19px;">เป็นอีกครั้งที่วีราเนสเหน็บแนมเธอ…</font></p><p style="margin: 0px 0px 13px;"><font style="font-size: 19px;">ตามสบาย…เธอไม่อยากใส่ใจเรื่องนี้ หากเธอไม่สนใจ คำพูดเหน็บแนมที่วีราเนสพ่นออกมาย่อมเปล่าประโยชน์</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;">ที่หมู่บ้านปลูกผลไม้ ที่ตอนนี้มีตลาดผลไม้ขนาดใหญ่ที่คึกคัก นอกจากคนมาเที่ยว โรงแรมเธอยังมีกลุ่มพ่อค้ามาพักเพื่อซื้อขายผลไม่รวมถึงเริ่มมีการนำของอย่างอื่นมาขาย มีการทำไร่องุ่นและหมักไวน์ นำมาขายในตลาดเช่นกัน&nbsp;</font></p><p style="margin: 0px 0px 13px;"><font style="font-size: 19px;">ในไม่ช้าที่นี่จึงกลายเป็นที่ทำและขายไวน์มีคุณภาพแหล่งสำคัญ ภายในช่วง 2 ปีนี้เศรษฐกิจที่นี่ดีขึ้นจนเกือบจะเท่าใจกลางแคว้นเล็กๆบางแคว้นทีเดียว</font></p><p style="margin: 0px 0px 13px;"><font style="font-size: 19px;">ตระกูลเทรลิสไม่ได้ผลิตไวน์เอง แค่ให้คนเช่าที่ปลูกองุ่นและทำไวน์ กับทำหน้าที่เป็นคนกลางคอยหาตลาดและเก็บภาษี&nbsp;</font></p><p style="margin: 0px 0px 13px;"><font style="font-size: 19px;">เพียงแต่เมื่อชื่อเสียงการขายไวน์ดี โรงแรมก็มีแขกเยอะรายได้ดีไปด้วย และตลาดก็สามารถเก็บภาษีเข้าแคว้นเทรลิสได้มากขึ้น</font></p><p style="margin: 0px 0px 13px;"><font style="font-size: 19px;">แน่นอน เนื่องจากที่นี่เป็นแหล่งขายไวน์ใหม่ เพื่อการตลาดดังนั้นของขวัญของท่านพ่อส่งไปให้บรรดาคนสำคัญรวมทั้งพระราชาในปีใหม่ที่ผ่านมาจึงเป็นไวน์จากแฟร์รี่วิจเลจแทนของมีค่าอื่น</font></p><p style="margin: 0px 0px 13px;"><font style="font-size: 19px;">แคว้นเทรลิสกลายเป็นแคว้นที่ส่งออกไวน์อันดับหนึ่งไปโดยปริยาย&nbsp;</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;">ที่นี่ถูกเรียกตามชื่อโรงแรมว่าแฟร์รี่วิลเลจ จนคนทั่วไปลืมชื่อดั้งเดิมของหมู่บ้านนี้ไปแล้ว ขนาดเรนิสเองยังจำชื่อเดิมไม่ได้&nbsp;</font></p><p style="margin: 0px 0px 13px;"><font style="font-size: 19px;">โรงแรมนี้เนื่องจากทิวทัศน์รอบๆเป็นเนินเขาและสวนผลไม้ เธอจึงจัดให้มีทัวร์พาชมสวนผลไม้ มีแหล่งบันเทิงในโรงแรมเช่นมีการจักห้องชิมไวน์โดยนำไวน์มีชื่อต่างๆมาให้ชิมและสามารถสั่งซื้อได้&nbsp;</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;"><span class="Apple-tab-span" style="white-space:pre">	</span>เธอฝากไวน์ 2-3 ขวดให้เป็นของขวัญสำหรับท่านดยุคแห่งทริฟเวอร์ ส่วนเมื่อสองพี่น้องนั้นเก็บเข้าห้องแล้ว จะแอบเปิดขวดชิมเองหรือไม่ เธอไม่อาจจะรู้ได้</font></p><p style="margin: 0px 0px 13px;"><font style="font-size: 19px;"><span class="Apple-tab-span" style="white-space:pre">	</span>โรงแรมเธอไม่มีกล้องวงจรปิด และไม่มีหน้าที่ตรวจสอบพฤติกรรมเด็กพวกนี้</font></p><p style="margin: 0px 0px 13px;"><span class="Apple-tab-span" style="white-space:pre"><font style="font-size: 19px;">	</font></span></p><p style="margin: 0px 0px 13px;"><font style="font-size: 19px;">กิจการใหม่ของเธอเป็นกิจการทัวร์ จัดทัวร์เที่ยวแคว้นเทรลิส</font></p><p style="margin: 0px 0px 13px;"><font style="font-size: 19px;">ท่านพ่อของเธอยกย่องเธอว่า “ถ้าวัดจากอายุก่อนเข้าโรงเรียนเวท เรนิสเป็นทายาทของตระกูลที่หาเงินได้มากที่สุดตั้งแต่มีการก่อตั้งตระกูลมา”</font></p><p style="margin: 0px 0px 13px;"><font style="font-size: 19px;">เธอยืดอกรับสถิติของเธอด้วยความภูมิใจ</font></p><p style="margin: 0px 0px 13px;"><font style="font-size: 19px;">“แต่ถ้าให้ดี ลูกสอนเธมม์บ้างจะดีมาก” ท่านพ่อกำชับเธออีกทีหนึ่ง</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;">แวนตื่นตาตื่นใจเป็นเสียทุกอย่าง “อันนี้คือไร่องุ่นสำหรับปลูกองุ่นมาทำไวน์งั้นหรือ มันสามารถนำไปปลูกที่อื่นได้ไหม”</font></p><p style="margin: 0px 0px 13px;"><font style="font-size: 19px;"><span class="Apple-tab-span" style="white-space:pre">	</span>เธอยิ้มเยาะกับความไร้เดียงสาของแวน ที่จะปลูกองุ่นได้ดีควรเป็นที่เนินเขา น้ำไม่มากเกินไป ไม่น้อยเกินไป ไม่ใช่ว่าจะปลูกที่ไหนก็ได้เสียหน่อย</font></p><p style="margin: 0px 0px 13px;"><font style="font-size: 19px;"><span class="Apple-tab-span" style="white-space:pre">	</span>ส่วนสาวงามอย่างวีราเนสเชิดหน้าตลอดเวลาเช่นเคย</font></p><p style="margin: 0px 0px 13px;"><font style="font-size: 19px;">&nbsp;</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;">&nbsp; &nbsp; &nbsp; &nbsp; &nbsp;</font></p><p style="margin: 0px 0px 13px;"><font style="font-size: 19px;">&nbsp; &nbsp; &nbsp; &nbsp; &nbsp; พวกเขามาถึงโรงแรมเดอะ พาราไดซ์ ในอีกคืนวันถัดมา</font></p><p style="margin: 0px 0px 13px;"><font style="font-size: 19px;">&nbsp;</font></p><p style="margin: 0px 0px 13px;"><font style="font-size: 19px;">วีราเนสทำสีหน้าเชิดประมาณว่าโรงแรมก็ไม่เท่าไหร่&nbsp;</font></p><p style="margin: 0px 0px 13px;"><font style="font-size: 19px;">แต่แวนส่งสายตากวาดมองไปรอบๆด้วยความสนใจ เรนิสบอกสองพี่น้องแค่ว่าโรงแรมเป็นของพ่อค้าคนหนึ่งที่ลงทุนในแคว้นเทรวิสโดยตระกูลเทรลิสไม่เกี่ยวข้องกับห้างการค้านี้ แน่ะ มันเป็นของเธอ ไม่ใช่ของตระกูล</font></p><p style="margin: 0px 0px 13px;"><font style="font-size: 19px;">“หรือว่าจะเป็นของตระกูลพาร์กเกอร์” แวนถาม “พวกเขาลงทุนทั่วอาณาจักรไปหมด ถ้าเป็นตระกูลพาร์กเกอร์เป็นไปได้ทีเดียวที่สามารถทำอะไรใหม่ๆแบบนี้ได้”</font></p><p style="margin: 0px 0px 13px;"><font style="font-size: 19px;">ตระกูลพาร์กเกอร์…ชื่อนี้คุ้นมาก…แต่ตอนนี้เธอง่วงเกินกว่าจะคิดออกว่าตระกูลพาร์กเกอร์เป็นพวกไหน</font></p><p style="margin: 0px 0px 13px;"><font style="font-size: 19px;">ที่แน่ๆไม่ใช่ตระกูลผู้ครองแคว้นของอาณาจักรฟานส์แน่ๆ</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;">“วีราเนส ท่านชายแวน ไปพักผ่อนก่อน พรุ่งนี้ค่อยมาเดินชมดีกว่า ตอนนี้มืดแล้วมองอะไรไม่เห็น”&nbsp;</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;">“ดูน่าสนใจมากเลยเรนิส ขอบคุณที่เชิญพวกเรามา”ท่านชายแวนยิ้มตอบกลับมาอย่างทรงเสน่ห์ แต่รอยยิ้มของเขาไร้อิทธิพลต่อเธอ ขอโทษนะ เธอไม่ใช่พวกบ้าผู้ชายหล่อ</font></p><p style="margin: 0px 0px 13px;"><font style="font-size: 19px;">หากเขาหยิบยื่นเหรียญทองส่งให้เธอ นั่นอีกเรื่องนึง</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;">วีราเนสและท่านชายแวนพักวิลล่าขนาดใหญ่ร่วมกัน ซึ่งสามารถจุผู้ติดตามได้ไม่ทั้งหมด ผู้ติดตามบางส่วนต้องพักที่ตึกใหญ่</font></p><p style="margin: 0px 0px 13px;"><font style="font-size: 19px;">คณะของแวนและวีราเนสมากันถึง 5 คันรถม้า จะไปนอนอัดกันในวิลล่าเดียวได้อย่างไร เรนิสพยายามคิดในแง่ดีว่าการเดินทางกับตระกูลทริฟเวอร์ที่เอาองครักษ์มามากมาย ทำให้เธอประหยัดค่าโอทีสำหรับองค์รักษ์ไปในตัว&nbsp;</font></p><p style="margin: 0px 0px 13px;"><font style="font-size: 19px;">เธอมาแค่รถม้าคันเดียว มีเธอ แอนนา และองครักษ์ 2 คน นั่นก็มากพอแล้ว</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;">แคว้นทริฟเวอร์ไม่มีชายแดนติดทะเล ทำให้สองพี่น้องนั่นตื่นเต้นไม่น้อยกับหาดทรายขาว และวิวสวยๆ เมื่อเดินตามหาดจะเห็นเนินดอกไม้และด้านบนเป็นคฤหาสน์เก่าแก่ของตระกูลเทรลิสที่ดูสวยงามเช่นกัน&nbsp;</font></p><p style="margin: 0px 0px 13px;"><font style="font-size: 19px;">ด้านหลังที่ไม่ติดทะเลของโรงแรมทำเป็นสวน มีปลูกดอกไม้ น้ำพุ และซุ้มไม้เลื้อยตามทางเดิน&nbsp;</font></p><p style="margin: 0px 0px 13px;"><font style="font-size: 19px;">เนื่องจากฤดูนี้ แคว้นอื่นๆล้วนหนาวเย็นจัดไม่สามารถปลูกพืชได้ มีแต่แคว้นด้านใต้เท่านั้นที่อากาศเย็น และส่วนที่ติดทะเลเรียกว่าอากาศสบายๆเลยทีเดียว ทำให้ทีนี่เป็นแดนสวรรค์ในช่วงฤดูหนาว&nbsp;</font></p><p style="margin: 0px 0px 13px;"><font style="font-size: 19px;">“พี่ชาย ปีหน้าเราหลบอากาศหนาวมาอยู่ที่นี่อีกดีไหมคะ” วีราเนสปรึกษากับพี่ชาย</font></p><p style="margin: 0px 0px 13px;"><font style="font-size: 19px;">เรนิสลอบยิ้มเยาะในใจ หากพวกหล่อนจะมาที่นี่อีก เธอจะคิดราคาพิเศษ..แน่นอน แพงเป็นพิเศษ</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;">วีราเนสจากที่เชิดๆ เริ่มจะไม่อยากกลับหลังจากครบ 1 สัปดาห์ หากแต่แวนยืนยันว่าต้องกลับไปเรียนเนื่องเสริมเนื่องจากการเรียนของวีราเนสไม่ก้าวหน้าเท่าไรนัก</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;">&nbsp; &nbsp; &nbsp; &nbsp; &nbsp; เมื่อเดินทางกลับถึงกลางแคว้นเทรลิส ข่าวการไปเที่ยวของท่านหญิงวีราเนสและท่านชายแวนต่างสะพัดไปทั่ว ร่วมกับเป็นฤดูหนาวที่คนส่วนใหญ่อยากจะอยู่ที่ที่อุ่นขึ้น ทำให้ยอดจองทัวร์ของเธอพุ่งพรวดพราด&nbsp;</font></p><p style="margin: 0px 0px 13px;"><font style="font-size: 19px;"><span class="Apple-tab-span" style="white-space:pre">	</span>เป็นอีกครั้งที่แผนการตลาดของเธอบรรลุผล</font></p><p style="margin: 0px 0px 13px;"><font style="font-size: 19px;"><span class="Apple-tab-span" style="white-space:pre">	</span>เธอเขียนจดหมายยาวยืดถึงวีราเนส ลงท้ายจดหมายว่า</font></p><p style="margin: 0px 0px 13px;"><font style="font-size: 19px;">รักเธอ วีราเนส...........</font></p><p style="margin: 0px 0px 13px;"><font style="font-size: 19px;">จาก เรนิส&nbsp;</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;">&nbsp; &nbsp; &nbsp; &nbsp; &nbsp; ตอนนี้เรนิสกลับมีเรื่องให้ครุ่นคิด เธอไม่ค่อยมีสมาธิในการเรียนเท่าที่ควร เลดี้มาร์ธาคิดว่าเธอหมกมุ่นเรื่องการทำธุรกิจมากเกินไปจนละเลยการศึกษาสำหรับเยาวชน ถึงกับขู่จะฟ้องท่านพ่อไม่จริงหรอก</font></p><p style="margin: 0px 0px 13px;"><font style="font-size: 19px;">”ท่านหญิง หน้าที่หลักของท่านหญิงคือการศึกษา ไม่ใช่หาเงินนะคะ หากท่านหญิงยังเหลวไหล ฉันคงต้องเรียนท่านดยุคให้ตัดค่าใช้จ่ายของท่านหญิง”&nbsp;</font></p><p style="margin: 0px 0px 13px;"><font style="font-size: 19px;">ตัดไปเธอก็ไม่เดือดร้อน ตอนนี้เธอมีเงินลงทุนเป็นของตัวเอง</font></p><p style="margin: 0px 0px 13px;"><font style="font-size: 19px;">เธอเครียดเรื่องรูทหายนะต่างหาก พระเอกถึง8คน พึ่งจะเขี่ยพระเอกหมายเลข 4 ออกไปได้คนเดียว&nbsp;</font></p><p style="margin: 0px 0px 13px;"><font style="font-size: 19px;">เจ้าชาย2คนในนั้นก็กำจัดไม่ได้ &nbsp;แถมก็หมั้นกับซีริลไปแล้ว &nbsp;ไม่น่ากลุ้มใจได้อย่างไร</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;">วันหนึ่ง กำลังย่างเข้าฤดูใบไม้ผลิ อากาศกำลังเย็นสบาย เบลล่าส่งจดหมายเวทมาบอกว่า พี่สาวของเธอเข้าเรียนโรงเรียนเวทประจำอาณาจักรไอซ์ได้ปีหนึ่งแล้ว และโรงเรียนน่าประทับใจมาก เธอคิดว่าจะตามไปเช่นกัน</font></p><p style="margin: 0px 0px 13px;"><font style="font-size: 19px;">“เสด็จป้าไม่โปรดฉัน” เบลล่าเขียนเล่ามาในจดหมาย “พระองค์ทรงกังวลว่าหากฉันมาอยู่กับพี่หญิง ท่านแม่จะตามมาด้วย ผ่านมาตั้งหลายปี พระราชินียังทรงระแวงท่านแม่อยู่เลย”</font></p><p style="margin: 0px 0px 13px;"><font style="font-size: 19px;">เรนิสครุ่นคิด ในเกม เบลล่าคงจะไปเรียนที่อาณาจักรไอซ์ ถึงไม่ได้เป็นตัวประกอบฉากตอนเรียนของนางเอกอย่างเจนนี่เข้าโรงเรียน เธอไม่คุ้นชื่อตัวประกอบนี้ในเกม&nbsp;</font></p><p style="margin: 0px 0px 13px;"><font style="font-size: 19px;">เรนิสรู้สึกว่าเธอน่าจะใช้ประโยชน์อะไรจากเรื่องนี้ได้สักอย่าง แต่เธอคิดไม่ออกว่าจะใช้ประโยชน์อะไรดี</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;">&nbsp; &nbsp; &nbsp; &nbsp; &nbsp; อีกหลายวันถัดมา ท่านดยุกและดัชเชสก็ตักเตือนเธอเรื่องการเรียนที่ไม่คงที่ของเธอ อาจารย์ที่สอนภาคทฤษฎีเริ่มบ่นว่านักเรียนดีเด่นอย่างเธอเริ่มใจลอยบ่อยๆ ท่านแม่เธอขู่ว่าหากทำตัวไม่ดีจะยึดกิจการคืน</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;">“ท่านพ่อ ท่านแม่คะลูกไม่อยากเข้าโรงเรียนเวทฟานเซียส์ ลูกไปเรียนโรงเรียนอื่นได้ไหมคะ” เมื่อกำจัดพระเอกไม่ได้ ก็กำจัดตัวเองออกจากฉาก</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;">“จะได้อย่างไร โรงเรียนอื่นๆในอาณาจักรไม่มีที่ไหนดีเท่าโรงเรียนฟานเซียส์ ลูกมีความคิดอะไรแปลกๆ” ท่านดยุคเริ่มรู้สึกแล้วว่าลูกสาวคนเดียวไม่ปกติ</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;">“ท่านแม่คะ โรงเรียนเดิมของท่านแม่ โรงเรียนเวทอาณาจักรไอซ์ นั่นก็ดีมาก เบลล่าจะไปเรียนที่นั่น”</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;">“ได้อย่างไร เรนิส อย่าเหลวไหล โรงเรียนไม่สอนเวทธาตุอื่นนอกจากธาตุน้ำ ลูกจะไปเรียนได้อย่างไรในเมื่อลูกไม่มีธาตุน้ำ แถมอาณาจักรไอซ์อยู่ไกลบ้านมาก”</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;">น้ำตาของเรนิสอยากจะไหลในฐานะบุตรสาวคนเดียวของเจ้าหญิงอาณาจักรไอซ์ เธอไม่มีธาตุน้ำ ทั้งๆที่เพศหญิงหากมีธาตุน้ำจะเยี่ยมยอดมาก มิน่าล่ะเธอถึงแพ้นางเอกตั้งแต่ในมุ้ง</font></p><p style="margin: 0px 0px 13px;"><font style="font-size: 19px;">ไม่ยุติธรรมสักนิดเดียว</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;">“อาณาจักรอีสเทร่า ทางตะวันออกไงคะ มีโรงเรียนเวทชื่อดังอยู่ ลูกไปเรียนที่นั่นก็ได้ เดินทางผ่านแคว้นลูฟฟ์นิดเดียวก็ถึง ไม่ไกลเท่าไหร่”</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;">“ไม่ได้” ท่านดยุคเสียงเข้ม “ได้ยินว่าผู้ชายอาณาจักรอีสเทร่าเจ้าชู้มาก ผู้หญิงความประพฤติหละหลวม คู่รักนัดพบกันได้เป็นเรื่องปกติ”</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;">“ลูกไม่เหลวไหลนะคะ ลูกสัญญา”</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;">“ยังไงก็ไม่ได้”</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;">“งั้นอาณาจักรทางตะวันตก ที่นั่นโรงเรียนแยกชายและหญิง ท่านพ่อไม่ต้องเป็นห่วง”</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;">“ไม่ได้ ที่นั่นยิ่งแย่ใหญ่ ผู้ชายแต่งงานมีภรรยาได้ถึง 3-4 คน ไม่ได้ๆ เดี๋ยวไปได้ความคิดประหลาดๆมากอีก”</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;">ท่านพ่อกำลังจะอ้าปากอบรมเธอยกใหญ่ เสียงเคาะประตูกลับช่วยเธอไว้</font></p><p style="margin: 0px 0px 13px;"><font style="font-size: 19px;">“ท่านดยุคขอรับ พ่อค้าใหญ่ตระกูลพาร์กเกอร์ขอเข้าพบ”</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;">เรนิสพยายามทบทวนความจำ…ตระกูลพาร์กเกอร์ ตระกูล........พาร์กเกอร์ คุ้นๆนะ</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><br></p>  <script language="JavaScript" type="text/javascript" src="./นิยาย เรามาพังโอโตเมะเกมกัน (เปิดให้อ่านรอบใหม่ 2- 9 ม.ค.62) _ ตอนที่ 18 _ Chapter 15 เรนิส_ แนวทางการกำจัดตัวเองออกจากฉาก _ Dek-D.com - Writer_files/adx.js.download"></script>
<script language="JavaScript" type="text/javascript">
