
			<div id="story-content" class="story chapter prevent-user-select">
				
  <p style="margin: 0px 0px 13px;"><font style="font-size: 19px;">Chapter 30 เรนิส : ส่งบทมาให้ก็ไม่แสดง</font></p><p style="margin: 0px 0px 13px;"><font style="font-size: 19px;">ผ่านมา 2 เดือนแล้ว การเรียนของเรนิสก้าวหน้าขึ้นมาก ยกเว้นเรื่องสมุนไพรและการปรุงยาที่อาจารย์ผู้สอน 2 วิชานี้เป็นท่านเดียวกันถึงกับกุมขมับกับเรนิส ขนาดเธมม์ที่ไม่ฉลาดเท่าไหร่มาเรียนวิชาสมุนไพรและการเกษตรกับเธอยังดูและเสกสมุนไพรได้ดีกว่าเธอ โชคดีที่เธมม์ไม่มีธาตุไฟหรือน้ำ จึงไม่ต้องลงเรียนปรุงยา หากปรุงยาแพ้เธมม์อีกเรนิสคงต้องเอาหัวชนเสาแล้ว&nbsp;</font></p><p style="margin: 0px 0px 13px;"><font style="font-size: 19px;">การเรียนปรุงยากับมิคาเอลก็จัดว่ามีประโยชน์กับเรนิสส่วนหนึ่ง เพราะมิคาเอลถึงแม้ไม่มีธาตุไม้ไม่สามารถเสกสมุนไพรได้ แต่มีธาตุดินซึ่งหากมีเมล็ดพันธุ์สามารถเพาะสมุนไพรได้และมีความรู้ด้านนี้เป็นอย่างดี ดังนั้นจึงช่วยแนะนำแนวทางการแยกแยะสมุนไพรให้เรนิส ทำให้เรนิสเสกสมุนไพรดีขึ้นบ้าง แต่ก็ยังผิดเยอะอยู่ดี&nbsp;</font></p><p style="margin: 0px 0px 13px;"><font style="font-size: 19px;">ดังนั้น เพื่อประโยชน์สุขของประชาชนทั่วไป มิคาเอลจะเสียสละเป็นผู้เยียวยาดูแลผู้เจ็บป่วย ส่วนเธอ เรนิส ตั้งปนิธานไว้ว่า เพื่อปวงชนที่เจ็บป่วย เธอจะไม่เป็นผู้เยียวยาเด็ดขาด ไม่งั้นคนป่วยคงจะอาการหนักมากขึ้นจากการเสกสมุนไพรผิดประเภทของเธอ หรือไม่ถ้าโชคร้ายอาจถึงตายเลย</font></p><p style="margin: 0px 0px 13px;"><font style="font-size: 19px;">“เธอไม่มีพรสวรรค์ด้านนี้จริงๆ ไหนมีบันทึกไงว่าเธอเป็นผู้คิดค้นยาปลูกผม” อาจารย์รำพึงอย่างท้อใจ</font></p><p style="margin: 0px 0px 13px;"><font style="font-size: 19px;">เรนิสอยากจะร่ำไห้ เธอไม่อยากจะบอกอาจารย์เลยว่า สาเหตุที่เธอค้นพบยาปลูกขนและผมนั่น เป็นเพราะเธอทำยาลดไข้อะไรสักอย่างผิดพลาด</font></p><p style="margin: 0px 0px 13px;"><font style="font-size: 19px;">แต่อาจารย์เห็นด้วยกับเธอว่า เพื่อสวัสดิภาพของประชาชน เธออย่าเป็นผู้เยียวยาและอย่าได้ปรุงยาให้ใครกิน</font></p><p style="margin: 0px 0px 13px;"><font style="font-size: 19px;">ถึงแม้เรนิสเอาดีในการเป็นผู้เยียวยาไม่ได้ แต่การใช้เวทย์แบบอื่นของเธอจัดว่ายอดเยี่ยม ไม่ว่าการคิดเวทแบบใหม่ๆ การใช้เวทรูปแบบต่างๆในการปลูกพืช เร่งการเจริญของพืช การใช้เวทธาตุไฟ ลม รูปแบบต่างๆ</font></p><p style="margin: 0px 0px 13px;"><font style="font-size: 19px;">รวมถึงการใช้เวทย์ต่อสู้ก็เช่นกัน เธอมีพื้นฐานการป้อนคำสั่งต่อสู้ในเกมเป็นชุดๆมาก่อนในเกมแบบรีลไทม์ทำให้การร่ายเวทต่อสู้ของเธอรวดเร็วและสามารถทำได้เป็นชุดๆ ร่วมกับการมีพื้นฐานการเรียนต่อสู้และใช้เธมม์เป็นกระสอบทรายตั้งแต่ 8 ขวบ ทำให้การต่อสู้ของเธอเข้าขั้นยอดเยี่ยม</font></p><p style="margin: 0px 0px 13px;"><font style="font-size: 19px;">เบลล่าพัฒนาพลังเวทย์ของเธอเข้าสู่ระดับกลางขั้นแรก ได้เป็นคนแรกของชั้นปีเธอ อันที่จริงในชั้นปีที่ 1-2 เบลล่าเป็นคนแรกเลย เพียงแต่เธอมีเพียงธาตุเดียวทำให้พัฒนาได้ง่ายกว่าคนที่มีหลายๆธาตุ&nbsp;</font></p><p style="margin: 0px 0px 13px;"><font style="font-size: 19px;">นั่นก็ทำให้เธอเป็นศิษย์รักของอาจารย์สอนเวทย์ธาตุน้ำ ถึงแม้พลังเวทเธอจะสูงกว่าคนอื่นๆ แต่เพราะเป็นหลานพระราชินีไม่มีใครกล้าหาเรื่อง และในชั้นเรียนเวทย์ธาตุน้ำของเธอมีหนุ่มหล่ออย่างซีริล ซิลบาสเตียน และแวน ทำให้สาวๆขี้อิจฉาทั้งหลายทุ่มเทกับหนุ่มหล่อ รวมถึงมุ่งมั่นกับการกลั่นแกล้งนางเอกอย่างเจนนี่มากกว่าที่จะสนใจเบลล่า ที่ตอนนี้เป็นที่รับรู้กันว่าถึงหน้าสวยแต่หน้าอกแบน ทำให้บรรดาสาวๆคิดว่าเบลล่าไม่สามารถดึงดูดหนุ่มๆได้&nbsp;</font></p><p style="margin: 0px 0px 13px;"><font style="font-size: 19px;">เวลาถูกกระตุ้นด้วยเรื่องนี้ทีไร เบลล่าจะมีความคั่งแค้นกระดานข่าวนั่นเป็นพิเศษถึงขั้นฝึกเวทย์แช่แข็งอย่างชำนาญทีเดียว ถ้าเจอตัว คนคนนั้นไม่รอดแน่</font></p><p style="margin: 0px 0px 13px;"><font style="font-size: 19px;">เธมม์ กับ เบลล่า ยืนกุมมือกันโดยมีสายลมพริ้วพัด และรอบๆเต็มไปด้วยกลีบดอกเชอร์รี่บลอสซั่มโปรยปรายลงมาและลมรอบๆพัดกลีบดอกให้ดูราวกับฉากรักอันงดงาม กลีบดอกไม้สีชมพูสวยงามค่อยๆรวมกันเป็นตัวอักษร&nbsp;</font></p><p style="margin: 0px 0px 13px;"><font style="font-size: 19px;">“แต่งงานกับฉันนะ”&nbsp;</font></p><p style="margin: 0px 0px 13px;"><font style="font-size: 19px;">ทดลองมานับสิบลูกแล้วลูกนี้ดีที่สุด ลูกแก้วพวกนี้เรนิสลงทุนทำมาตั้งหลายวันแล้ว รอบนี้ลมพัดกำลังดีไม่แรงเกินไป กลีบดอกไม้พอเหมาะ ลงตัวทุกอย่าง ก๊อปฉากวันนั้นของซีริลกับเจนนี่มาเกือบ 90%&nbsp;</font></p><p style="margin: 0px 0px 13px;"><font style="font-size: 19px;">เธอกะทำ2แบบคือขอแต่งงาน กับ สารภาพรัก</font></p><p style="margin: 0px 0px 13px;"><font style="font-size: 19px;">“นั่นใครน่ะ” เบลล่าเหมือนได้ยินเสียงหันมา เหมือนเห็นเงาใครวิ่งไป “เรนิส เหมือนมีคนอยู่ตรงนั้นแต่หนีไปแล้ว”</font></p><p style="margin: 0px 0px 13px;"><font style="font-size: 19px;">“ใครน่ะ หรือจะเป็นบริษัทคู่แข่งมาสืบความลับ”</font></p><p style="margin: 0px 0px 13px;"><font style="font-size: 19px;">“บริษัทคืออะไรหรอ”เธมม์ถาม&nbsp;</font></p><p style="margin: 0px 0px 13px;"><font style="font-size: 19px;">ลืมไปโลกนี้ไม่มีบริษัท มีแต่ห้างการค้า</font></p><p style="margin: 0px 0px 13px;"><font style="font-size: 19px;">“ช่างเหอะ ฉันว่าอันนี้สวยพอแล้วล่ะ น่าจะเขียนโปรแกรมเวทตามแบบอันนี้แล้วส่งให้พนักงานทำตาม เดี๋ยวถ้าทำออกขายเมื่อไหร่จะให้เธอคนละ 2 อันตามสัญญา”เรนิสตัดบท</font></p><p style="margin: 0px 0px 13px;"><font style="font-size: 19px;">“ฉันอยากได้ลูกแก้วอวยพรวันเกิดมากกว่า ยังไม่คิดสารภาพรักกับใครหรอก ว่าจะส่งให้พี่สาวสักอัน” เบลล่ารีบพูด “ขอดอกทิวลิปร้องเพลงสีน้ำเงินละกัน”</font></p><p style="margin: 0px 0px 13px;"><font style="font-size: 19px;">“โห นับว่าฉลาดมาก อันนั้นตอนนี้ขึ้นราคามากสักพัก แล้วก็เลิกผลิตแล้วล่ะ ตอนนี้เหลือไม่ถึง 10 ลูกแล้ว ฉันกำลังสั่งให้เก็บกลับมา”&nbsp;</font></p><p style="margin: 0px 0px 13px;"><font style="font-size: 19px;">“ทำไมล่ะ คนนิยมไม่ใช่หรอ” เบลล่าสงสัย</font></p><p style="margin: 0px 0px 13px;"><font style="font-size: 19px;">“ก็จะทำให้เป็นลิมิตเต็ดไง แบบจำกัดจำนวน อีกหน่อยก็จะเป็นของหายาก ทีนี้จะกลายเป็นของสะสม อีกหน่อยต้องประมูล” เรนิสเชิดหน้าด้วยความภูมิใจ “ทีนี้สินค้าอันไหนยอดนิยมเราก็จะขึ้นราคา คนก็จะยอมซื้อเพราะกลัวว่าถ้าเลิกผลิตจะกลายเป็นของลิมิตเต็ด”</font></p><p style="margin: 0px 0px 13px;"><font style="font-size: 19px;">“อะไรนะ มิตเต็ด?” เธมม์ขมวดคิ้ว</font></p><p style="margin: 0px 0px 13px;"><font style="font-size: 19px;">“เออ เอาน่า แปลว่าจำกัดจำนวน หาไม่ได้อีกแล้ว”เรนิสตัดบทอีกรอบ “เดี๋ยวฉันให้เธออันนึงเบลล่า ส่วนเธมม์ นายไม่ต้อง เอาอย่างอื่น อ้อ คอลเล็คชั่นเชอร์รี่บลอสซั่มมีอวยพรวันเกิดด้วย เป็นต้นเชอร์รี่บลอสซั่มมายาร้องเพลงอวยพร จัดทำเป็น 3ขนาดเลยนะ ฉันจะให้แบบต้นใหญ่ กะต้นเล็กกับนายอย่างละต้นละกัน หรือจะเอาขนาดกลาง”</font></p><p style="margin: 0px 0px 13px;"><font style="font-size: 19px;">“คอลเล็คชั่น?” เบลล่าทำหน้าสงสัย</font></p><p style="margin: 0px 0px 13px;"><font style="font-size: 19px;">“เรนิสเรียกรุ่นสินค้าว่าคอลเล็คชั่นน่ะ ทำให้จำรุ่นได้ง่าย อย่างคอลเล็คชั่นดอกกุหลาบขาว” เธมม์ขยายความ</font></p><p style="margin: 0px 0px 13px;"><font style="font-size: 19px;">เรนิสอารมณ์ดีเป็นพิเศษ สินค้าใหม่ๆแปลว่ารายได้เพิ่ม ตั้งแต่เข้าเรียน นี่เป็นคอลเล็คชั่นแรกที่เธอคิดออกมา พอคิดถึงเงินแล้วมีความสุข</font></p><p style="margin: 0px 0px 13px;"><font style="font-size: 19px;">ตอนกลับมาที่หอพัก เธอพึ่งเห็นบัตรเชิญดื่มน้ำชา นี่อะไร จากวีราเนส?&nbsp;</font></p><p style="margin: 0px 0px 13px;"><font style="font-size: 19px;">โอ้ นางยังจัดปาร์ตี้เลี้ยงตุ๊กตาอยู่อีกหรอเนี่ย แทนที่จะเอาเวลาไปทบทวนบทเรียนหรือเรียกร้องความสนใจจากคู่หมั้น มายุ่งอะไรกับเธอเนี่ย กำหนดวันอาทิตย์นี้ &nbsp;10 โมง หรือเธอกลับบ้านดี แย่จังไม่ได้แจ้งท่านแม่ล่วงหน้า วันนี้วันศุกร์คงไม่ทันแล้ว</font></p><p style="margin: 0px 0px 13px;"><font style="font-size: 19px;">วันถัดมา เธอเจอกับเบลล่าตอนเรียนวิชาการต่อสู้คาบเช้า คาบที่เธอเรียนคนเรียนน้อยมากมีแค่เธอ เธมม์ เบลล่า แล้วก็รุ่นพี่อีก 3 คน เธอจับคู่กับเบลล่า โดยเธมม์จับคู่กับรุ่นพี่สาวน้อยรูปร่างบอบบางตนกลัวเธมม์จะทับแบน</font></p><p style="margin: 0px 0px 13px;"><font style="font-size: 19px;">“เรนิส วีราเนสชวนฉันไปดื่มน้ำชาวันอาทิตย์นี้” เบลล่าพูดขึ้นระหว่างฟันดาบใส่เธอ</font></p><p style="margin: 0px 0px 13px;"><font style="font-size: 19px;">“อือ ได้รับเหมือนกัน เธอตอบกลับรึยัง” เรนิสเอาดาบรับดาบของเบลล่า</font></p><p style="margin: 0px 0px 13px;"><font style="font-size: 19px;">“ยัง คงต้องไป เมื่อเช้าตอนออกจากหอพักไปโรงอาหาร พึ่งเจอจูเลีย เห็นย้ำนักหนาว่ามีเรื่องคอขาดบาดตาย เหมือนมีเรื่องสำคัญ”</font></p><p style="margin: 0px 0px 13px;"><font style="font-size: 19px;">หรือว่าซิลบาสเตียนจะถอนหมั้น เอ๋ นี่พึ่งเทอมแรก เร็วไปหน่อยมั้ง&nbsp;</font></p><p style="margin: 0px 0px 13px;"><font style="font-size: 19px;">“เรนิสไปด้วยกันนะ” เบลล่าหลบดาบของเธอก่อนชักชวน</font></p><p style="margin: 0px 0px 13px;"><font style="font-size: 19px;">“ได้”</font></p><p style="margin: 0px 0px 13px;"><font style="font-size: 19px;"><br></font></p><p style="margin: 0px 0px 13px;"><font style="font-size: 19px;">ห้องพักของวีราเนสอยู่ตึกเดียวกับเรนิสแต่คนละปีกทำให้ใช้เทเลพอร์ทคนละตัว ในห้องพักส่วนรับแขกมีโต๊ะอาหารค่อนข้างขนาดใหญ่นั่งได้ราว 16 คน สาวใช้ประจำตัววีราเนสวางชุดน้ำชาไว้พร้อม ที่นั่งรออยู่มีเด็กนักเรียนหญิงชนชั้นสูงหลายคนที่เธอคุ้นหน้าคุ้นตา แล้วก็ตุ๊กตาหมูสีชมพูใส่กระโปรงพองสีขาว อ้อ ตัวที่เกือบเป็นคู่หมั้นของเธมม์ กับตุ๊กตากระเบื้องสวมชุดนักเรียนหญิงของโรงเรียน&nbsp;</font></p><p style="margin: 0px 0px 13px;"><font style="font-size: 19px;">เอ่อ เป็นเอาได้ขนาดนี้</font></p><p style="margin: 0px 0px 13px;"><font style="font-size: 19px;">เรนิสกับเบลล่ามาถึงที่ห้องมีแขกมาพอสมควรแล้ว ที่นั่งอยู่ที่โต๊ะ มีเฌอร์ ท่านหญิงแห่งวินส์ตัน เพื่อนที่นั่งข้างเฌอร์หัวสีเขียว ตาสีเขียว นั่นนางร้ายขาจรรูทของซีริล จำไม่ได้ว่าเป็นลูกใคร วีราเนสเชิญมาหรือตามเฌอร์มา&nbsp;</font></p><p style="margin: 0px 0px 13px;"><font style="font-size: 19px;">เบลล่ากระซิบบอกเธอว่า “มิแรนด้า เพื่อนสนิทของเฌอร์ เป็นลูกขุนนางชั้นผู้น้อย นักเรียนทุนแต่อาศัยตามเฌอร์ตลอดทำให้ติดกลุ่มชนชั้นสูงได้”&nbsp;</font></p><p style="margin: 0px 0px 13px;"><font style="font-size: 19px;">ถัดไปเป็นเลดี้จูเลีย เลดี้ริต้า พี่สาว 2 คนของราเชล เส้นผมสีฟ้า ดวงตาสีฟ้าบอกยี่ห้อของบารอนเทลเลอร์ขนาดนั้น</font></p><p style="margin: 0px 0px 13px;"><font style="font-size: 19px;">อ้อ เป็นนางร้ายในฮาเร็มของแวน ถัดไปเป็นจูเลีย และริต้า นั่งขวามือของหัวโต๊ะ หัวโต๊ะก็วีราเนสเจ้าของงาน ด้านซ้ายมือ ก็ตุ๊กตา2ตัวของวีราเนส&nbsp;</font></p><p style="margin: 0px 0px 13px;"><font style="font-size: 19px;">เรนิสตัดสินใจนั่งข้างตุ๊กตา ตรงกันข้ามกับเฌอร์ ส่วนเบลล่า นั่งตรงข้ามิแรนด้า เรนิสรู้สึกว่าเฌอร์หลบสายตาเธอ แต่มิแรนด้ามองเธออย่างไม่เป็นมิตรนัก&nbsp;</font></p><p style="margin: 0px 0px 13px;"><font style="font-size: 19px;">หลังจากนั้นมีเด็กสาวอีก 4 คนเข้ามา เรนิสคุ้นหน้าคุ้นตาอยู่แล้วเคยเห็นตามงานเลี้ยง สองคนเป็นเพื่อนร่วมชั้นของเธอ เป็นเลดี้บุตรสาวขุนนางชั้นสูงระดับเสนาบดีคนหนึ่ง ส่วนอีกคนเป็นเลดี้บุตรสาวบารอนตระกูลเก่าแก่ที่ร่ำรวยไม่น้อย&nbsp;</font></p><p style="margin: 0px 0px 13px;"><font style="font-size: 19px;">แต่ในเกมเป็นตัวประกอบประเภทมุงดู ไม่มีบทนี่นา&nbsp;</font></p><p style="margin: 0px 0px 13px;"><font style="font-size: 19px;">อีก2 คนเป็นรุ่นพี่ที่คุ้นหน้า&nbsp;</font></p><p style="margin: 0px 0px 13px;"><font style="font-size: 19px;">เบลล่ากระซิบบอกเธออีกนั่นแหละ “แกรนด์เลดี้จูดิธ ลูเธอร์ ลูกสาวคนโตดยุกแคว้นลูเธอร์ กับลูกพี่ลูกน้องของเธอเลดี้อารียา ลูเธอร์ ทั้ง 2 คนอยูปีที่ 2 ”&nbsp;</font></p><p style="margin: 0px 0px 13px;"><font style="font-size: 19px;">แคว้นลูเธอร์อยู่ติดกับแคว้นบาร์ตันอีกด้านติดกับอาณาเขตของเมืองหลวงและแคว้นลูฟฟ์ นี่วีราเนสมีเรื่องอะไรถึงต้องระดมผู้คนมามากขนาดนี้&nbsp;</font></p><p style="margin: 0px 0px 13px;"><font style="font-size: 19px;">คุ้นๆละเหมือนเป็นสาวในฮาเร็มของแวนอีกล่ะสิ</font></p><p style="margin: 0px 0px 13px;"><font style="font-size: 19px;">“น้ำชาวันนี้แก้วขวาเป็นชาชั้นเลิศจากแคว้นทริฟเวอร์ ” วีราเนสเกริ่น “ทุกคนเห็นว่าเป็นยังไงบ้าง”</font></p><p style="margin: 0px 0px 13px;"><font style="font-size: 19px;">“นับว่ารสชาติดีมากค่ะท่านหญิง” จูเลียตอบกลับ อืม ขยันชง ขยันรับกันจริง</font></p><p style="margin: 0px 0px 13px;"><font style="font-size: 19px;">“ส่วนแก้วซ้ายมือ เป็นชาราคาถูก ซื้อมาจากแคว้นลูฟฟ์” วีราเนสพูดต่อด้วยน้ำเสียงยั่วเย้า เข้าใจล่ะนางเอกมาจากแคว้นลูฟฟ์ ช่างซับซ้อน ดีนะไม่เชิญท่านหญิงดิอานส์แห่งลูฟฟ์มากด้วย ไม่งั้นด้วยนิสัยของดิอานส์คงปาถ้วยชาทิ้ง</font></p><p style="margin: 0px 0px 13px;"><font style="font-size: 19px;">“ของราคาถูกแบบนี้เอง รสชาติถึงได้ย่ำแย่” ริต้าส่งบทกลับ แต่เรนิสไม่เห็นรู้สึกว่าชา2แก้วนี้ต่างกันยังไงเลย</font></p><p style="margin: 0px 0px 13px;"><font style="font-size: 19px;">“แตกต่างกันจริงๆ” เลดี้อารียาสนับสนุนก่อนที่ท่านหญิงจูดิธจะพยักตาม</font></p><p style="margin: 0px 0px 13px;"><font style="font-size: 19px;">ลิ้นเธอไม่ได้มาตรฐาน…เธอไม่รู้สึกสักนิดว่าชาสองถ้วยรสชาติต่างกัน</font></p><p style="margin: 0px 0px 13px;"><font style="font-size: 19px;">นี่กำลังจะเริ่มละครแล้วใช่ไหม</font></p><p style="margin: 0px 0px 13px;"><font style="font-size: 19px;">“ท่านหญิงเรนิสคิดว่ายังไง” มิแรนด้าส่งบทมาให้เธอบ้าง นี่เธอไปเหยียบเท้ามิแรนด้าตอนไหนเนี่ย</font></p><p style="margin: 0px 0px 13px;"><font style="font-size: 19px;">“พอดีพึ่งหายหวัด ลิ้นยังขมอยู่บ้าง แต่ชาชั้นเยี่ยมของวีราเนสทำให้ชุ่มคอดีจริงๆ”เรนิสเปลี่ยนประเด็กทันที</font></p><p style="margin: 0px 0px 13px;"><font style="font-size: 19px;">“อ้อ พึ่งเห็นว่าในห้องนี้ก็มีชาราคาถูกอยู่ด้วย” อารียาปรายตามองมิแรนด้าที่นั่งข้างๆกัน โห เอาล่ะตัวร้ายกัดกันเอง</font></p><p style="margin: 0px 0px 13px;"><font style="font-size: 19px;">มิแรนด้าชักสีหน้าด้วยความไม่พอใจ</font></p><p style="margin: 0px 0px 13px;"><font style="font-size: 19px;">“จำได้ว่า ท่านหญิงวีราเนสไม่ได้ส่งบัตรเชิญให้เธอนี่” ริต้าเหลือบตามองมิแรนด้าด้วยหางตา ละครฉากนี้น่าสนใจจริงๆ</font></p><p style="margin: 0px 0px 13px;"><font style="font-size: 19px;">“ฉันมากับเฌอร์ เฌอร์เชิญฉันมา” มิแรนด้าพูดขึ้นด้วยเสียงไม่เบานัก แต่เฌอร์หน้าซีดลงทันที ด้วยมารยาทแล้วหากเจ้าของงานไม่เชิญ ไม่ควรนำแขกมาด้วยยกเว้นมีการขออนุญาตล่วงหน้า อย่างงานน้ำชาของเบลล่า ถ้าไม่เชิญเธมม์ เรนิสก็พาเธมม์ไปด้วยไม่ได้ เรื่องนี้ถือว่าเฌอร์เสียมารยาทแล้ว</font></p><p style="margin: 0px 0px 13px;"><font style="font-size: 19px;">“ช่างเถอะ อย่าทะเลาะกันเลย” วีราเนสตัดบท “ที่เชิญทุกคนมาวันนี้ เพื่อมาพูดคุยกันเรื่องเด็กสามัญชนไร้มารยาทคนนั้น”</font></p><p style="margin: 0px 0px 13px;"><font style="font-size: 19px;">“ถึงกับยั่วยวนเจ้าชายซีริล ท่านชายแวน” จูเลียพูดขึ้นด้วยความโมโห “นี่เจ้าชายซิลบาสเตียนยังเห็นว่านังนี่ชั้นต่ำ ไม่เหลือบสายตาแล ไม่งั้นคงจะยั่วยวนเจ้าชายซิลบาสเตียนด้วย”&nbsp;</font></p><p style="margin: 0px 0px 13px;"><font style="font-size: 19px;">เดี๋ยวนะ พล็อตนี้ผิดไปบ้างในเมื่อไม่ได้ไปรูทซิลบาสเตียน แล้ววีราเนสออกตัวแรงขนาดนี้เพื่ออะไร หรือว่าหวงพี่ชาย</font></p><p style="margin: 0px 0px 13px;"><font style="font-size: 19px;">“เธอว่ายังไง เรนิส นั่นคู่หมั้นของเธอ” ริต้าชงมาให้เรนิสบ้าง</font></p><p style="margin: 0px 0px 13px;"><font style="font-size: 19px;">“ไม่รู้สิ จะให้ทำยังไงล่ะ” เรนิสถามกลับ</font></p><p style="margin: 0px 0px 13px;"><font style="font-size: 19px;">“เธอต้องแสดงให้เห็นบ้างสิว่าเจ้าชายมีคู่หมั้นแล้ว” วีราเนสเสี้ยมทันที แต่เรนิสรู้สึกได้ถึงสายตาแค้นเคืองจากมิแรนด้าและสายตาไม่ชอบใจจากเฌอร์</font></p><p style="margin: 0px 0px 13px;"><font style="font-size: 19px;">“ยิ่งตอนเรียนธาตุน้ำนะ ยิ่งออดอ้อนเจ้าชาย แล้วก็ท่านชายแวนด้วย” &nbsp;ริต้าเสริม&nbsp;</font></p><p style="margin: 0px 0px 13px;"><font style="font-size: 19px;">อันที่จริง แวนน่าจะเข้าหาเจนนี่มากกว่านะ ซีริลก็ด้วย นางเอกทั้งสวยและเก่ง</font></p><p style="margin: 0px 0px 13px;"><font style="font-size: 19px;">“ได้ยินว่าเจนนี่เก่ง บรรดารุ่นพี่เลยสนใจ” เรนิสแก้ตัว&nbsp;</font></p><p style="margin: 0px 0px 13px;"><font style="font-size: 19px;">ก่อนจะรู้สึกตัวทำไมต้องช่วยนางเอกด้วย&nbsp;</font></p><p style="margin: 0px 0px 13px;"><font style="font-size: 19px;">เธอหันไปหาเบลล่า “ใช่ไหมเบลล่า”</font></p><p style="margin: 0px 0px 13px;"><font style="font-size: 19px;">เบลล่าที่กำลังก้มหน้าก้มตาจดว่าใครพูดอะไรบ้าง เงยหน้าขึ้นมาพยักหน้างึกงัก “ใช่ๆ”</font></p><p style="margin: 0px 0px 13px;"><font style="font-size: 19px;">“เธอนี่มันไม่ได้เรื่องเลย เรนิส คู่หมั้นทั้งคน” วีราเนสโวยวายขึ้นมา</font></p><p style="margin: 0px 0px 13px;"><font style="font-size: 19px;">“ถ้าเจ้าชายซิริลจะชอบเจนนี่ก็ช่วยไม่ได้นี่นา โวยวายไปก็เท่านั้น น้ำชาเธออร่อยจริงๆ ขอเพิ่มด้วยนะ” เรนิสยังคงเฉไฉได้ต่อ น้ำชาชั้นเลิศฟรี ต้องดื่มให้เยอะๆ</font></p><p style="margin: 0px 0px 13px;"><font style="font-size: 19px;">“...” วีราเนสคงเห็นว่าเธอเกินเยียวยาแล้ว</font></p><p style="margin: 0px 0px 13px;"><font style="font-size: 19px;">“หมายความว่า เรนิสไม่รู้สึกอะไรที่เจ้าชายซีริลชอบคนอื่น หรือเรนิสมีคนที่ชอบแล้ว” มิแรนด้าแทรกขึ้นมา&nbsp;</font></p><p style="margin: 0px 0px 13px;"><font style="font-size: 19px;">นี่กะจะหาเรื่องให้เธอใช่ไหม แน่ล่ะถ้าซีริลชอบคนอื่นนั่นไม่เป็นไร&nbsp;</font></p><p style="margin: 0px 0px 13px;"><font style="font-size: 19px;">แต่ถ้าเธอ..เรนิสผู้เป็นคู่หมั้นนอกใจ ด้วยนิสัยต้องเหนือกว่าคนอื่นและไร้ตำหนิในทุกอย่าง ด้วยเกียรติและศักดิ์ศรีของเขา ผู้มีรอยยิ้มซ่อนมีดอย่างซีริลไม่มีทางปล่อยเธอรอดไปแน่นอน ศพไม่น่าจะสวยด้วย เธออาจจะถูกหั่นเป็นชิ้นๆ&nbsp;</font></p><p style="margin: 0px 0px 13px;"><font style="font-size: 19px;">ขนาดถ้าเจนนี่ไปรูทซิลบาสเตียน หากซีริลชนะซิลบาสเตียนได้ แบดเอนด์ยังสยองเลย</font></p><p style="margin: 0px 0px 13px;"><font style="font-size: 19px;">“เปล่า ฉันไม่มีคนที่ชอบหรอก เพียงแต่ถ้าเจ้าชายไม่ชอบฉัน ก็ช่วยไม่ได้” เรนิสรีบแก้ก่อนที่จะมีข่าวผิดๆ</font></p><p style="margin: 0px 0px 13px;"><font style="font-size: 19px;">“แปลว่าเรนิสไม่สนใจเจ้าชายซีริล” มิแรนด้ายังกัดไม่ปล่อย</font></p><p style="margin: 0px 0px 13px;"><font style="font-size: 19px;">“ไม่ได้หมายความอย่างนั้น ฉันหมายความว่าต่อให้เราเป็นคู่หมั้นกันแต่ยังไม่แต่งงาน ฉันไม่มีคนรักคนอื่น ขอย้ำฉันไม่มีคนรักคนอื่น แต่ถ้าคนอื่นอย่างเช่นเธอ มิแรนด้า จะชอบเจ้าชาย หรือ เจ้าชายจะชอบเธอ หรือเจนนี่ก็ตาม ฉันก็ทำอะไรไม่ได้ ถูกไหมมิแรนด้า หรือฉันห้ามใครชอบใครได้” เรนิสสวนกลับทันที&nbsp;</font></p><p style="margin: 0px 0px 13px;"><font style="font-size: 19px;">อย่ามาหาเรื่องกันนะ เธอรู้ดีว่ามิแรนด้าชอบซีริลจึงตีเข้าไปที่จุดอ่อนจังๆ</font></p><p style="margin: 0px 0px 13px;"><font style="font-size: 19px;">“เธอพูดอะไรบ้าๆ” มิแรนด้ารีบแก้ตัวเมื่อเห็นเฌอร์มองมาอย่างตกตะลึง เฌอร์ชอบซีริลและคงไม่รู้ด้วยว่าเพื่อนรักหักเหลี่ยมโหดก็ชอบซีริลเหมือนกัน</font></p><p style="margin: 0px 0px 13px;"><font style="font-size: 19px;">“ ฉันบอกว่า ..ถ้าไงล่ะ”&nbsp;</font></p><p style="margin: 0px 0px 13px;"><font style="font-size: 19px;">“ใช่ เรนิสบอกว่า แต่ถ้าคนอื่นอย่างเช่นเธอ มิแรนด้า จะชอบเจ้าชาย หรือ เจ้าชายจะชอบเธอ เป็นเรื่องสมมติ หรือเธอร้อนตัว” เบลล่าเป็นกองเสริมบ้าง</font></p><p style="margin: 0px 0px 13px;"><font style="font-size: 19px;">มิแรนด้าดูอึ้งไป ส่วนเฌอร์ดูขมวดคิ้วแล้วทำหน้าครุ่นคิด</font></p><p style="margin: 0px 0px 13px;"><font style="font-size: 19px;">เมื่อยุยงเธอไม่สำเร็จ วีราเนสจึงเปลี่ยนประเด็นไปทางฮาเร็มของแวนบ้าง</font></p><p style="margin: 0px 0px 13px;"><font style="font-size: 19px;">“แวนเหมือนโดนยาเสน่ห์” ท่านหญิงจูดิธพูดด้วยน้ำเสียงเจ็บแค้น “ลุ่มหลงเด็กคนนั้นมาก”&nbsp;</font></p><p style="margin: 0px 0px 13px;"><font style="font-size: 19px;">โถๆ หนูจ๊ะนี่มันเกมนะไม่ละคร ในเกมน่ะยาเสน่ห์ไม่มีให้ใช้หรอก ฝีมือจีบหนุ่มของนางเอกล้วนๆล่ะจ๊ะ</font></p><p style="margin: 0px 0px 13px;"><font style="font-size: 19px;">“วันก่อนตอนเรียนเวทย์ธาตุ ถึงกับบอกว่าก้อนน้ำแข็งที่เด็กนั่นเสกสวยงามมาก” เลดี้อารียาพูดขึ้นบ้าง “แวนเอาน้ำแข็งรูปหัวใจให้เจนนี่ด้วย”</font></p><p style="margin: 0px 0px 13px;"><font style="font-size: 19px;">“แพศยาจริงๆ” จูเลียตะโกนขึ้นมา&nbsp;</font></p><p style="margin: 0px 0px 13px;"><font style="font-size: 19px;">นี่หรอชนชั้นสูง เฮ้อ…มีแต่พวกบ้าผู้ชาย สมกับเป็นเกมจีบหนุ่มจริงๆ</font></p><p style="margin: 0px 0px 13px;"><font style="font-size: 19px;">“เจนนี่เสกน้ำแข็งเป็นรูปปราสาท สวยจริงๆแหละ”เบลล่ากระซิบ “แล้วรุ่นพี่แวนก็บอกว่าปราสาทน้ำแข็งของเจนนี่สวยงามมาก สนใจจะให้เป็นแบบปราสาทหรือเรือนหออะไรสักอย่างของเจนนี่กับเขาไหม”&nbsp;</font></p><p style="margin: 0px 0px 13px;"><font style="font-size: 19px;">คราวนี้เรนิสสำลักน้ำชาออกมา ไม่น่าเชื่อว่าเธอทนเล่นรูทท่านชายปากหวานนี่จนจบได้</font></p><p style="margin: 0px 0px 13px;"><font style="font-size: 19px;">“เรนิสก็เห็นด้วยใช่ไหม นังนี่มันร้ายจริงๆ” อารียาหันมาหาแนวร่วม</font></p><p style="margin: 0px 0px 13px;"><font style="font-size: 19px;">เรนิสพยักหน้าเบาๆขณะเช็ดปาก จำไม่ได้ว่าตอนเล่นเกมแวนเลี่ยนขนาดนี้ไหม แล้วเธอทนเล่นรูทนี้จนจบได้ยังไงโดยไม่สำรอกอาหารออกมา</font></p><p style="margin: 0px 0px 13px;"><font style="font-size: 19px;">“พี่ชายฉันไม่เหมาะสมกับผู้หญิงชั้นต่ำแบบนี้” วีราเนสประกาศ หลังจากนั้นเป็นการก่นด่าพฤติกรรมของเจนนี่&nbsp;</font></p><p style="margin: 0px 0px 13px;"><font style="font-size: 19px;">นี่แหละสวยเกินไป เด่นเกินไป จากนั้นก็เป็นการสุมหัววางแผนกลั่นแกล้งนางเอก&nbsp;</font></p><p style="margin: 0px 0px 13px;"><font style="font-size: 19px;">แน่ล่ะ วีราเนสไม่ลงมือเองแต่ใช้สมุนและฮาเร็มของแวนทำงาน เรนิสก้มลงจดแผนการต่างๆที่มีคนเสนอลงในกระดาษที่เธอติดมือมาด้วย จะไปทำอะไรกันที่ไหน ในเมื่อรู้ล่วงหน้าแล้วจะได้หลบไม่ไปแถวนั้น จะได้ไม่ต้องเข้าฉาก ค่าตัวไม่ได้จะเหนื่อยทำไม</font></p><p style="margin: 0px 0px 13px;"><font style="font-size: 19px;">ตอนออกจากห้องพักของวีราเนส เรนิสรู้สึกปวดหัวไมเกรนทันที ช่างเป็นการวางแผนที่น่ากลัว เช่นดักสาดน้ำ เอาเข็มหมุดใส่รองเท้า ปล่อยข่าวลือเสื่อมเสีย จัดฉากใส่ร้าย โชคดีโรงเรียนห้ามใช้อาวุธต่อสู้ ห้ามเวททำร้ายร่างกาย ห้ามทะเลาะวิวาท ไม่งั้นคงเลือดสาด&nbsp;</font></p><p style="margin: 0px 0px 13px;"><font style="font-size: 19px;">แต่พวกนี้ตามเกมแล้วเจนนี่จะต้องจัดการได้หมดถึงจะผ่านรูทต่างๆไปได้ เอาใจช่วยละกันแต่ตัวเธอขอหลบไปไกลๆก่อน&nbsp;</font></p><p style="margin: 0px 0px 13px;"><font style="font-size: 19px;">แรงริษยาหึงหวงของผู้หญิงน่ากลัวจริงๆเรนิสคิด กลับห้องไปต้องไปดูสมุดโน๊ตที่เธอทำไว้ตอน 8 ขวบ ตอนนี้เริ่มลืมไปบ้างว่าแต่ละรูทจบยังไง ต้องไปทบทวนดูสักหน่อยแล้วจะได้ระวังตัว</font></p><p style="margin: 0px 0px 13px;"><font style="font-size: 19px;">เบลล่าเข้ามากระแซะเธอ “ฉันเห็นเธอจดแผนของพวกนั้น นี่วางแผนจะไปแอบดูเรื่องสนุกใช่ไหม หรืออย่าบอกนะว่าจะร่วมวงด้วย ขอฉันลอกหน่อยสิ วันที่เขานัดกันจะได้แอบดู”</font></p><p style="margin: 0px 0px 13px;"><font style="font-size: 19px;">“เธอเอาไปลอกได้เลย แต่วันที่เขานัดกันฉันว่าจะไม่ไป ที่จดนี่เพื่อหลบ ฉันไม่ชอบเรื่องวุ่นวาย แต่ถ้าเธอไปดู อย่าลืมมาเล่าให้ฟังด้วย” เธอตอบตามจริง</font></p><p style="margin: 0px 0px 13px;"><font style="font-size: 19px;">เรื่องสนุกแบบนี้ขอฟังก็พอแต่คงไม่ไปดู ถ้าฉากมาถึงที่แล้วถูกบังคับให้ต้องร่วมแสดงคงไม่คุ้มหรอกนะ</font></p><div><br></div>  <script language="JavaScript" type="text/javascript" src="./นิยาย เรามาพังโอโตเมะเกมกัน (เปิดให้อ่านรอบใหม่ 2- 9 ม.ค.62) _ ตอนที่ 34 _ Chapter 30 เรนิส _ ส่งบทมาให้ก็ไม่แสดง _ Dek-D.com - Writer_files/adx.js.download"></script>
<script language="JavaScript" type="text/javascript">
