
			<div id="story-content" class="story chapter prevent-user-select">
				
  <span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;"><font color="#000000"><p style="margin: 0px 0px 13px; text-indent: 0.5in;">Chapter 31 ซีริล : งานวันเกิด</p><p style="margin: 0px 0px 13px; text-indent: 0.5in;">สำหรับซีริล วันที่ 13 เดือน 3 เป็นวันดี วันเกิดของเขา วันเกิดครบรอบ 16 ปีของเขาปีนี้ตรงกับวันอาทิตย์พอดี&nbsp;</p><p style="margin: 0px 0px 13px; text-indent: 0.5in;">เลดี้เบ็ธจึงคิดว่าจะจัดงานวันเกิดให้ตรงกับวันเกิด ไม่เหมือนปีที่แล้วที่เลื่อนมาจัดในวันหยุดโรงเรียนคือวันอาทิตย์ เขาไม่ได้กลับพระราชวังทุกสัปดาห์เหมือนลูกแหง่อย่างซิลบาสเตียน กลับแค่เดือนละครั้งเท่านั้น และเดือนนี้ เขาจะกลับเย็นวันที่ 12 วันนึงก่อนงาน</p><p style="margin: 0px 0px 13px; text-indent: 0.5in;">บัตรเชิญวันเกิดถูกเขียนด้วยเวทและส่งออกไป งานวันเกิดจัดเป็นงานเล็กๆ เพราะเสด็จพ่อคิดว่าอยู่ระหว่างการเรียน จัดงานใหญ่โตมากจะไม่ดีนัก&nbsp;</p><p style="margin: 0px 0px 13px; text-indent: 0.5in;">เลดี้เบ็ธจำเป็นต้องเห็นด้วยอย่างขัดไม่ได้ เสด็จแม่งั้นหรือ…แค่จำวันเกิดเขาได้แล้วมาร่วมงานก็ดีพอแล้ว เขาไม่คาดหวังอะไรมาก&nbsp;</p><p style="margin: 0px 0px 13px; text-indent: 0.5in;">แขกจะมีแค่ชนชั้นสูงรุ่นใกล้เคียงกับเขา ครอบครัวดยุคผู้ครองแคว้น และครอบครัวขุนนางระดับเสนาบดีเท่านั้น เขาเพิ่มรายชื่อแขกที่เป็นเพื่อนร่วมโรงเรียนอีกจำนวนหนึ่ง&nbsp;</p><p style="margin: 0px 0px 13px; text-indent: 0.5in;">แน่ล่ะไม่ใช่ชนชั้นสูง อย่างมิคาเอล เจนนี่ ซึ่งดูแล้วมีประโยชน์ในการคบหาถึงแม้ไม่ใช่ชนชั้นสูงก็ตาม แล้วก็มิแรนด้า สำหรับมิแรนด้าเขาให้บัตรเชิญเพราะเธอรบเร้า แต่ก็ไม่ได้เดือดร้อนอะไรเขามากนัก เขาบอกให้เธอไปพักกับเฌอร์&nbsp;</p><p style="margin: 0px 0px 13px; text-indent: 0.5in;">ส่วนเจนนี่บอกว่าจะไปพักกับราเชล ก็ดีเหมือนกัน เพราะหากเจนนี่ไม่มีที่พักเขาต้องจัดเตรียมห้องพักให้เจนนี่ที่พระราชวัง เลดี้เบ็ธอาจจะไม่พอใจได้&nbsp;</p><p style="margin: 0px 0px 13px; text-indent: 0.5in;">ส่วนมิคาเอลไม่ได้มาร่วมงาน เขาติดภารกิจฉุกเฉินกับอาจารย์ท่านหนึ่ง</p><p style="margin: 0px 0px 13px; text-indent: 0.5in;">เรนิสตอบรับคำเชิญร่วมงาน นี่เป็นครั้งที่ 2 ที่เธอมาร่วมงานหลังจากที่พวกเขาหมั้นหมายกัน&nbsp;</p><p style="margin: 0px 0px 13px; text-indent: 0.5in;">แน่ละ..เธอไม่มีเหตุผลที่ปฏิเสธได้ อย่างเช่นไม่สะดวกเดินทาง ก็เธออยู่ในโรงเรียนที่อยู่ในเมืองหลวงอยู่แล้วนี่&nbsp;</p><p style="margin: 0px 0px 13px; text-indent: 0.5in;">เมื่อวานนี้ มิแรนด้ามาหาเขาที่ห้อง ตั้งแต่เปิดภาคเรียนเธอมาหาเขาที่ห้องหลายครั้งแล้วและบางครั้งก็จบลงด้วยฉากรักที่วาบหวาม มิแรนด้านับว่าเป็นคู่รักสำหรับซ้อมมือได้ดี รูปร่างหน้าตาเธอจัดว่าไม่เลว ลีลาเร่าร้อนใช้ได้&nbsp;</p><p style="margin: 0px 0px 13px; text-indent: 0.5in;">ที่เขาให้เธอมาหาที่ห้องเพราะน่าจะดูดีกว่าที่เขาจะไปหาเธอ อย่างน้อยถ้าเธอไม่พูดก็ไม่มีใครรู้ว่าเธอมาหาใคร คนส่วนใหญ่จะคิดว่ามาหาแวน</p><p style="margin: 0px 0px 13px; text-indent: 0.5in;">แวนมีเด็กสาวมาหาที่ห้องตลอดตั้งแต่ปีที่แล้ว แต่ตอนนี้เป้าหมายหลักของแวนดูจะเป็นเด็กสาวที่ชื่อ เจนนี่&nbsp;</p><p style="margin: 0px 0px 13px; text-indent: 0.5in;">เขายอมรับว่าเจนนี่ดูสวยและเก่ง หากเกิดในตระกูลสูงน่าจะโดดเด่นกว่าใครๆ อาจจะเด่นกว่าเรนิสเสียอีกเพราะพลังเวทย์ถึง 4 ธาตุและเป็นธาตุหายากถึง 2 ธาตุ หน้าตาเธอสวยหวานโดดเด่นกว่านักเรียนทั่วไป</p><p style="margin: 0px 0px 13px; text-indent: 0.5in;">ในรุ่นปี 1 จัดว่ามีเด็กสาวสวยจัดเป็นที่จับตามองมากที่สุด เจนนี่ก็จัดเป็นหนึ่งในคนที่สวยที่สุด&nbsp;</p><p style="margin: 0px 0px 13px; text-indent: 0.5in;">มิแรนด้าออดอ้อนขอไปงานวันเกิดเขาตอนอยู่บนเตียง ในเมื่อเธอน่ารักขนาดนี้เขาจะปฏิเสธเธอไปได้อย่างไร&nbsp;</p><p style="margin: 0px 0px 13px; text-indent: 0.5in;">แต่หลังจากเสร็จภารกิจ เธอเริ่มจะไม่น่ารักเสียแล้ว</p><p style="margin: 0px 0px 13px; text-indent: 0.5in;">“ซีริลคะ คู่หมั้นของซีริลดูไม่สนใจซีริลเลย” อันที่จริงความสัมพันธ์ระหว่างเขากับมิแรนด้า ไม่เกี่ยวอะไรกับเรนิสสักหน่อย เขาขมวดคิ้ว</p><p style="margin: 0px 0px 13px; text-indent: 0.5in;">“อย่าพูดถึงคนอื่นสิ”</p><p style="margin: 0px 0px 13px; text-indent: 0.5in;">“ใช่ คนอื่นจริงๆด้วยเพราะตอนนี้มีแค่เราสองคน” มิแรนด้าหัวเราะพลางเอามือมาลูบแก้มของเขา “แต่ตอนที่ใครๆบอกเรนิสว่า เจนนี่ยั่วยวนซีริล ไม่เห็นว่าเรนิสจะสนใจเลยนะคะ”</p><p style="margin: 0px 0px 13px; text-indent: 0.5in;">“เรนิสไม่สนใจ ไม่ดีหรือไง เราจะได้มีเวลาให้กัน” อันที่จริงเขาไม่ค่อยพอใจนักกับพฤติกรรมของเรนิส แต่ทำยังไงได้ เสด็จแม่ของเขาก็ทำแบบนี้กับเสด็จพ่อเหมือนกัน และมันก็ทำให้ในพระราชวังสงบดีกว่าการตามหึงหวง</p><p style="margin: 0px 0px 13px; text-indent: 0.5in;">หากพระราชินีขี้หึง ไม่รู้ว่าในพระราชวังจะวุ่นวายขนาดไหน</p><p style="margin: 0px 0px 13px; text-indent: 0.5in;">ความเฉยชาของเรนิส ไม่ต่างอะไรกับเสด็จแม่…ไม่ต่างเลยสักนิด</p><p style="margin: 0px 0px 13px; text-indent: 0.5in;">“มันก็จริง แต่คู่หมั้นของซีริลอาจจะมีคนรักรึเปล่า ซีริลไม่เคยสงสัยเลยหรือคะ”</p><p style="margin: 0px 0px 13px; text-indent: 0.5in;">ซีริลขมวดคิ้ว ตอนนี้เขาเริ่มอารมณ์ไม่ดีแล้ว</p><p style="margin: 0px 0px 13px; text-indent: 0.5in;">“มิแรนด้า เธอกลับไปก่อน เรื่องบัตรเชิญเดี๋ยวพรุ่งนี้จะให้คนไปส่งให้” เขายิ้มให้เธอก่อนค่อยๆสวมเสื้อคลุมลุกจากเตียง มิแรนด้ากระเง้ากระงอดเล็กน้อยก่อนลุกไปแต่งตัวอย่างอิดออด</p><p style="margin: 0px 0px 13px; text-indent: 0.5in;">เรนิสมีคนรักอย่างนั้นหรือ แต่จากที่คนของเสด็จพ่อคอยสืบข่าว ไม่มีวี่แวว ผู้ชายรุ่นเดียวกันที่ใกล้ชิดเรนิสมีแค่เธมม์พี่ชายบุญธรรมซึ่งไม่น่าเป็นคู่รักกันได้&nbsp;</p><p style="margin: 0px 0px 13px; text-indent: 0.5in;">คนอื่นๆก็มีแค่เพื่อนร่วมชั้นเรียนที่เรนิสไม่ได้สนิทสนมกับใครนอกจากเธมม์และเบลล่า เรนิสมีชั้นเรียนกับมิคาเอลสัปดาห์ละครั้ง แต่หลังเลิกเรียนไม่เคยไปไหนด้วยกัน ไม่แม้แต่จะแวะรับประทานอาหารเย็นหลังเลิกเรียน&nbsp;</p><p style="margin: 0px 0px 13px; text-indent: 0.5in;">เขาค่อนข้างแน่ใจว่าเรนิสไม่น่ามีใคร ถ้าถามว่าเขาถือสาไหม แน่นอน คู่หมั้นของเขาย่อมเป็นสมบัติของเขา เขาอาจจะมีผู้หญิงอื่นได้ แต่คู่หมั้นของเขาไม่มีสิทธิ์ เช่นเดียวกับเสด็จพ่อของเขาที่มีคู่รักมากมาย แต่เสด็จแม่ต้องทรงซื่อสัตย์กับเสด็จพ่อเท่านั้น นอกใจไม่ได้</p><p style="margin: 0px 0px 13px; text-indent: 0.5in;">แต่ไม่มีวี่แววก็ไม่ได้แปลว่าวางใจได้ ซีริลคิด เรนิสตอนเด็กดูน่ารักเหมือนตุ๊กตา พอโตมาหน้าตาเธอจัดว่าสะสวย เพียงแต่จมูกที่เชิดรั้นเล็กน้อย ริมฝีปากบางดูชิดเหมือนกันทำให้เวลาทำหน้าเฉยๆ&nbsp;</p><p style="margin: 0px 0px 13px; text-indent: 0.5in;">เรนิสจะดูเย่อหยิ่งบวกกับนิสัยไม่ชอบสุงสิงกับใครและฐานะครอบครัวที่ร่ำรวยมีอำนาจ ทำให้เรนิสมีข่าวว่าเธอหยิ่ง เวลาเรนิสยิ้มน้อยๆรอยยิ้มเธอกับออกแค่มุมปาก ดูเจ้าเล่ห์นิดๆ แต่พอเธอยิ้มหวานๆรอยยิ้มเธอกลับดูไม่หวาน พอรวมกับรูปร่างเธอที่ดูอวบอิ่มบางส่วนจนเกินวัยมันทำให้รอยยิ้มเธอดูยั่วยวนมากกว่าจะหวานซึ้ง&nbsp;</p><p style="margin: 0px 0px 13px; text-indent: 0.5in;">ไม่เหมือนกับเจนนี่ที่มีภาพดูบริสุทธิ์ไร้เดียงสาตลอดเวลา ถึงแม้แววตาของเธอไม่ได้ใสซื่อเหมือนหน้าตา มีแววทันคนอยู่ด้วยซ้ำ เวลายิ้มเจนนี่ดูหวานซึ้ง ขนตาหนาเป็นแพของเธอกับความเปล่งปลั่งของเธอทำให้รอยยิ้มเธอเหมือนดอกไม้บานยามฤดูใบไม้ผลิอย่างที่กระดานข่าวอะไรนั่นเขียนไว้จริงๆ</p><p style="margin: 0px 0px 13px; text-indent: 0.5in;">เมื่อคิดถึงกระดานข่าว ปลายเดือนที่แล้วมีกระดาษแผ่นหนึ่งส่งมาให้นักเรียนชายทุกคนโหวตว่านักเรียนหญิงคนไหนสวยที่สุดในโรงเรียน</p><p style="margin: 0px 0px 13px; text-indent: 0.5in;">เมื่อ 2 วันก่อนก็มีคนแจกผลการโหวต ตามคาด เจนนี่ได้รับคะแนนเสียงมากที่สุด ตามด้วยเรนิสและเบลล่า ส่วนวีราเนสได้อันดับที่4 ที่น่าแปลกก็คือ ปีที่1-2 เจนนี่ได้คะแนนเสียงท่วมท้น แต่ถ้าในหมู่รุ่นพี่ปี 4 แล้ว คะแนนโหวตของเรนิสกลับมากกว่า เหมือนกับบรรดานักเรียนชายที่โตแล้วจะชื่นชอบแบบเรนิสมากกว่าเด็กสาวสวยใสแบบเจนนี่ ซึ่งนั่นไม่ใช่เรื่องดีสำหรับเขาเลย เขาควรต้องแสดงความเป็นเจ้าของเธอมากกว่านี้</p><p style="margin: 0px 0px 13px; text-indent: 0.5in;"><br></p><p style="margin: 0px 0px 13px; text-indent: 0.5in;">งานวันเกิดของซีริลจัดที่ห้องโถงเล็กในปีกส่วนตัวของเขาที่พระราชวัง แขกผู้ใหญ่ส่วนใหญ่จะรับประทานอาหารเย็นร่วมกัน เขาต้องรับคำอวยพรจากบรรดาผู้ครองแคว้น ส่วนหลังจากนั้นเป็นงานเลี้ยงช่วงหลังอาหารค่ำ แขกผู้ใหญ่จะกลับไปก่อน ตอนนี้จะเป็นงานเลี้ยงเล็กๆสำหรับแขกรุ่นใกล้เคียงกับเขา ส่วนใหญ่จะอายุราว 12-20 ปี</p><p style="margin: 0px 0px 13px; text-indent: 0.5in;">งานเลี้ยงจะมีการเต้นรำ หลังจากที่เสด็จพ่อเสด็จแม่ของเขาเต้นรำเปิดงาน เสด็จพ่อและเสด็จแม่ของเขาก็เสด็จกลับ แน่นอนลูกแหง่อย่างซิลบาสเตียนก็ตามกลับไปด้วย ไม่แม้แต่จะรอเต้นรำสักเพลง</p><p style="margin: 0px 0px 13px; text-indent: 0.5in;">ตามธรรมเนียม เขาต้องเต้นรำเพลงแรกของเขากับคู่หมั้นอย่างเรนิส วันนี้เธอสวมชุดสีม่วงคอสูงอวดสร้อยเพชรเส้นงามและจี้เพชรเม็ดใหญ่เท่านิ้วหัวแม่มือ ผมสีดำขลัยสลวยของเธอวันนี้ถูกเกล้าและประดับเครื่องประดับเพชรหรูหรา</p><p style="margin: 0px 0px 13px; text-indent: 0.5in;">“เรนิสเต้นรำได้ยอดเยี่ยมเหมือนเดิม” เขาชม</p><p style="margin: 0px 0px 13px; text-indent: 0.5in;">“ขอบพระทัยเพคะ” เรนิสยึดในระเบียบมาก เวลาอยู่ในโรงเรียนจะเรียกชื่อเขา ไม่ก็เรียกเขาว่ารุ่นพี่ซีริล แต่ทันทีที่ออกนอกโรงเรียนเธอจะใช้ราชาศัพท์ทันที เป็นความสุภาพและมีพิธีรีตรองมาก</p><p style="margin: 0px 0px 13px; text-indent: 0.5in;">สมกับเป็นเด็กผู้หญิงในตระกูลสูง น้อยครั้งที่เธอจะหลุดจากกรอบของมารยาทออกมาให้เขาเห็น</p><p style="margin: 0px 0px 13px; text-indent: 0.5in;">หลังจากจบเพลงแรก เรนิสขอตัวไปเต้ารำเพลงที่ 2 กับพี่ชายบุญธรรม แต่ตอนนี้เขาอยู่ในสภาพลำบากใจ เขาจะเต้นรำกับใคร เฌอร์ วีราเนส และมิแรนด้าต่างจ้องมองเขาตาไม่กระพริบ</p><p style="margin: 0px 0px 13px; text-indent: 0.5in;">“เจ้าชายซีริลเพคะ เจ้าชายซิลบาสเตียนกลับไปแล้ว” วีราเนสเดินมาที่เขาพร้อมกับส่งรอยยิ้มมาให้ ใช่ในฐานะพี่ชาย เขาควรเต้นรำกับเธอก่อน</p><p style="margin: 0px 0px 13px; text-indent: 0.5in;">เขาโค้งให้วีราเนสและเธอย่อตัวกลับ เฌอร์มีน้ำตาคลอก่อนจะหลบไปทางอื่น ส่วนมิแรนด้ามองมาด้วยสายตาไม่พอใจนัก</p><p style="margin: 0px 0px 13px; text-indent: 0.5in;">งานเต้นรำผ่านไปเรื่อยๆ เขาเต้นรำกับเด็กสาวหลายคน รวมทั้งมิแรนด้าและเฌอร์ จนกระทั่งเขาเหลือบไปเห็นเจนนี่ที่มากับราเชล เจนนี่สวมชุดสีชมพูอ่อนประดับลูกไม้รับกับสีผมสีชมพูเข้มกับดวงตาของเธอ ผมของเธอถักเป็นเปียด้านหน้าส่วนด้านหลังปล่อยสยายโดยไม่มีเครื่องประดับแม้แต่ชิ้นเดียว หากเปรียบเป็นดอกไม้ เจนนี่เหมือนดอกไม้ป่าที่สวยสดตามธรรมชาติ ส่วนเรนิสคู่หมั้นของเขา เหมือนดอกไม้เพชรราคาแพง เป็นความงามที่แตกต่างกันอย่างสุดขั้ว กว่าจะรู้ตัว เขาก็หยุดอยู่ตรงหน้าเจนนี่แล้ว</p><p style="margin: 0px 0px 13px; text-indent: 0.5in;">“เต้นรำกับฉันสักเพลงนะ” เขาโค้งให้เธอ</p><p style="margin: 0px 0px 13px; text-indent: 0.5in;">“เพคะ” เธอตอบรับพร้อมกับส่งรอยยิ้มอ่อนหวานมาให้</p><p style="margin: 0px 0px 13px; text-indent: 0.5in;">เจนนี่นับว่าเต้นรำได้ดีถึงแม้เธอจะเป็นสามัญชน แต่ก็เหมือนจะได้รับการฝึกฝนมาก่อน&nbsp;</p><p style="margin: 0px 0px 13px; text-indent: 0.5in;">หลังจากฟลอร์เต้นรำเริ่มมีผู้คนน้อยลง เริ่มมีการมอบของขวัญให้เขา ระหว่างนั้น วีราเนส ก็ประกาศว่าจะเล่นดนตรีอวยพรวันเกิดให้เขา เธอไปที่เปียโนก่อนที่จะแสดงฝีมือการเล่นเปียโนที่ยอดเยี่ยมของเธอ เพลงจบลงพร้อมกับเสียงปรบมือทั่วห้องโถง หลังจากนั้นเธอโค้งให้ผู้ชม ก่อนจะหันมาพูดกับเขา</p><p style="margin: 0px 0px 13px; text-indent: 0.5in;">“เจ้าชายซีริลเพคะ หม่อมฉันแสดงดนตรีคนเดียวเห็นจะน้อยเกินไป น่าจะให้คนอื่นๆมีโอกาสขึ้นมาแสดงบ้าง”</p><p style="margin: 0px 0px 13px; text-indent: 0.5in;">“ใช่เพคะ ควรจะให้คนอื่นๆมาแสดงบ้าง” มิแรนด้าแทรกขึ้นมาบ้างก่อนหันไปทางเฌอร์ซึ่งพยักหน้าก่อนหลบสายตาลงอย่างรู้สึกผิด</p><p style="margin: 0px 0px 13px; text-indent: 0.5in;">นี่มันละครฉากไหนเนี่ย เมื่อสาวๆอยากจะเล่น เขาก็จะขอเปิดหูเปิดตาชม</p><p style="margin: 0px 0px 13px; text-indent: 0.5in;">“อันที่จริงได้ข่าวว่า เจนนี่ ถึงแม้เธอจะเป็นสามัญชนแต่ก็เรียนดนตรีบ้าง มาแสดงดนตรีเพื่อเป็นของขวัญวันเกิดเจ้าชายหน่อยจะเป็นไร” เลดี้ริต้าพูดขึ้นมาบ้าง</p><p style="margin: 0px 0px 13px; text-indent: 0.5in;">ละครบทนี้ นับว่าซ้อมกันมาอย่างดีทีเดียว เขานึกขำในใจ</p><p style="margin: 0px 0px 13px; text-indent: 0.5in;">เจนนี่ที่กำลังถูกรุมใบหน้าซีดลง มือ 2 ข้างกำแน่นแค่ชั่วครู่ก่อนจะปล่อยมือ แล้วสีหน้าของเธอกลับมาเป็นปกติอย่างรวดเร็ว</p><p style="margin: 0px 0px 13px; text-indent: 0.5in;">“หรือเธอไร้ความสามารถ นี่น่ะหรือ นักเรียนหญิงที่สวยที่สุดในโรงเรียน” จูเลียพูดขึ้นมาบ้าง “เธอคงใช้มารยาให้ได้คะแนนเสียงล่ะสิ”</p><p style="margin: 0px 0px 13px; text-indent: 0.5in;">“เจ้าชายเพคะ เจนนี่ต้องขออนุญาตแล้วเพคะ” เจนนี่เก็บอาการเมื่อสักครู่ก่อนหันมายิ้มให้เขา อืม ฝีมือการแสดงสีหน้าใช้ได้</p><p style="margin: 0px 0px 13px; text-indent: 0.5in;">เจนนี่ก้าวไปที่เปียโนที่วีราเนสเล่นเมื่อสักครู่ ก่อนที่จะเล่นเพลงพร้อมกับร้องเพลงสุขสันต์วันเกิดให้เขา เป็นเพลงธรรมดาที่เล่นไม่ได้ยากนัก แต่ลีลาการเล่นของเธอนักว่าใช้ได้บวกกับเสียงที่หวานน่าฟังทำให้ผู้คนเคลิ้มไปได้ไม่ยาก</p><p style="margin: 0px 0px 13px; text-indent: 0.5in;">หลังจากจบเพลง เจนนี่ได้รับเสียงปรบมือไม่แพ้วีราเนสเลย วีราเนสชักสีหน้าเล็กน้อยก่อนปรายตามองมาที่เรนิส</p><p style="margin: 0px 0px 13px; text-indent: 0.5in;">“เรนิส ในฐานะคู่หมั้น เธอไม่คิดจะแสดงอะไรหน่อยเลยหรอ”&nbsp;</p><p style="margin: 0px 0px 13px; text-indent: 0.5in;">นับว่าวีราเนสเล่นงานได้ถูกจุด เรนิสเล่นดนตรีไม่เป็นแม้แต่ชนิดเดียวซึ่งหาได้ยากมากในหมู่ชนชั้นสูดหรือแม้แต่เด็กสาวที่ฐานะดี เท่าที่เขารู้ ท่านดยุคให้ครูสอนดนตรีมาสอนให้กับเรนิส แต่เหมือนเธอไม่มีพรสวรรค์ด้านนี้เลยทั้งๆที่เธอมีพลังเวทที่สูงกว่าเด็กรุ่นเดียวกัน และกลับเล่นดนตรีไม่เป็น</p><p style="margin: 0px 0px 13px; text-indent: 0.5in;">เขาไม่เข้าใจเธออยู่บ้าง เล่นดนตรีมันยากตรงไหน โดยเฉพาะเด็กที่เกิดในตระกูลผู้ดีต้องเรียนดนตรีตั้งแต่เด็กๆ อย่างน้อยๆมันน่าจะง่ายกว่าการเปิดร้านขายที่เธอทำอยู่</p><p style="margin: 0px 0px 13px; text-indent: 0.5in;">เรนิสหันมามองอย่างงงๆ และยังตั้งตัวไม่ติด เหมือนตอนนั้นเธอกำลังยืนคุยกับท่านหญิงดิอานส์ ปัวร์เรสแห่งแคว้นลูฟฟ์อยู่</p><p style="margin: 0px 0px 13px; text-indent: 0.5in;">“เธอหมายถึงฉันหรอ” เรนิสชี้ที่จมูกตัวเอง&nbsp;</p><p style="margin: 0px 0px 13px; text-indent: 0.5in;">ซีริลแทบจะหลุดหัวเราะออกมา นานๆทีเรนิสจะมีท่าทีอะไรแบบนี้ เขาอยากรู้ว่าเรนิสจะทำอย่างไรต่อ</p><p style="margin: 0px 0px 13px; text-indent: 0.5in;"><br></p><p style="margin: 0px 0px 13px; text-indent: 0.5in;">“ใช่ ฉันกับเจนนี่เล่นดนตรีคนละเพลงละ ต่อไปตาเธอมั่ง”</p><p style="margin: 0px 0px 13px; text-indent: 0.5in;">“นั่นสิ ทุกคนอยากฟังเสียงดนตรีของท่านหญิงแห่งตระกูลเทรลิส” มิแรนด้าพูดขึ้นด้วยท่าทีร่าเริง ราวกลับเป็นโอกาสดีที่ได้เล่นงานเรนิส</p><p style="margin: 0px 0px 13px; text-indent: 0.5in;">“ก็ได้ ฉันเตรียมการแสดงดนตรีไว้ว่าจะให้เจ้าชายทรงทอดพระเนตร แต่ถ้าทุกคนอยากดูด้วย เจ้าชายทรงอนุญาตไหมเพคะ” เรนิสหันมาหาเขา</p><p style="margin: 0px 0px 13px; text-indent: 0.5in;">“เอาสิ” อืม ละครฉากนี้น่าดูจริงๆด้วย</p><p style="margin: 0px 0px 13px; text-indent: 0.5in;">เรนิสหยิบลูกแก้วเวทสีชมพูลูกหนึ่งเดินมาที่หน้าเขาก่อนจะปล่อยลูกแก้วเวทให้ลอยขึ้น ทันใดนั้นภาพมายาปรากฏออกเป็น ต้นเชอร์รี่บลอสซั่มที่บานสะพรั่งสูงถึงเพดานห้องโถงที่สูงเกือบ 5 เมตร สายลมเบาพัดกลีบดอกไม้โปรยปรายออกมาก่อนที่จะมีเสียงเพลงอวยพรวันเกิดดังขึ้นอย่างไพเราะ กลีบดอกไม้พริ้วไปรอบๆห้องดูสวยงามมากเสียงเพลงและกลีบดอกไม้โปรยปรายอยู่นานราว 10 นาที ก่อนที่ต้นเชอร์รี่บลอสซั่มจะค่อยๆสลายกลายเป็นกลีบดอกไม้ปลิวรอบห้องโถงก่อนจะรวมกันเป็นอักษร สุขสันต์วันเกิดตรงหน้าเขา ก่อนที่ตัวอักษรกลีบดอกไม้จะกลายเป็นนกพิราบ 16 ตัว บินรอบห้องโถงก่อนจะบินสูงถึงเพดานแล้วสลายกลายเป็นกลีบดอกไม้ตกลงสู่พื้นอีกครั้ง นี่เป็นเวทระดับกลางแน่นอน&nbsp;</p><p style="margin: 0px 0px 13px; text-indent: 0.5in;">เรนิสเลื่อนระดับเข้าสู่ระดับกลางแล้วแน่ๆถึงสามารถสร้างภาพมายาที่ยาวนานและเปลี่ยนรูปเวทได้มากขนาดนี้ ถึงแม้จะเป็นระดับกลางขั้นแรกแต่ก็ล้ำหน้ามาก&nbsp;</p><p style="margin: 0px 0px 13px; text-indent: 0.5in;">เขาเลื่อนระดับสู่ระดับกลางขั้นแรกเมื่อไม่กี่วันก่อนนี่เองเช่นกัน…</p><p style="margin: 0px 0px 13px; text-indent: 0.5in;">เด็กผู้หญิงตรงหน้าเขาก้าวหน้าขนาดนี้ตั้งแต่เมื่อไร</p><p style="margin: 0px 0px 13px; text-indent: 0.5in;">เสียงฮือฮาดังรอบห้องโถง ก่อนจะมีใครสักคนปรบมือขึ้น และก็มีเสียงปรบมือดังกระหึ่มตามมา</p><p style="margin: 0px 0px 13px; text-indent: 0.5in;">เรนิสหันมายิ้มให้เขาอย่างภูมิใจ “ทรงโปรดไหมเพคะ”</p><p style="margin: 0px 0px 13px; text-indent: 0.5in;">“ชอบสิ สวยมาก” เขาส่งยิ้มให้เธอ เธอดูเก้อเขินเล็กน้อย เขาก้มลงกระซิบที่ใกล้หูของเธอ ภาพตอนนี้คงเหมือนกับคู่หมั้นที่กระซิบคำหวานกัน “แล้วเธอจะทำลูกแก้วเวทนี่ขายรึเปล่า”</p><p style="margin: 0px 0px 13px; text-indent: 0.5in;">“เอ่อ ถึงมีต้นไม้จะไม่ใหญ่เท่านี้นะเพคะ” เรนิสอ้อมแอ้มกระซิบบ้าง “แล้วก็เวทไม่ทำซับซ้อนขนาดนี้ แค่แบบธรรมดาๆ ยังไงของขวัญของพระองค์ย่อมพิเศษที่สุด”</p><p style="margin: 0px 0px 13px; text-indent: 0.5in;">ก็ยังดี อย่างน้อยเธอก็สารภาพมาตรงๆ</p><p style="margin: 0px 0px 13px; text-indent: 0.5in;">“ใช่ ยังไงของขวัญของฉันก็ควรจะพิเศษที่สุด” เขาโน้มตัวไปใกล้มากขึ้น ริมฝีปากเขาแทบจะติดใบหูเธออยู่แล้ว</p><p style="margin: 0px 0px 13px; text-indent: 0.5in;">“เพคะ ย่อมต้องพิเศษ” เหมือนเธอยังไม่เข้าใจความหมายมันนัก</p><p style="margin: 0px 0px 13px; text-indent: 0.5in;">เขาโน้มใบหน้าเข้าชิดแก้มเธอก่อนจุมพิตที่แก้มซ้ายของเธอ นี่เป็นครั้งแรกที่เขาจูบแก้มเธอหลังจากครั้งก่อนตอนเธออายุ 4 ขวบ นี่ก็ครบ 10 ปีพอดีแล้วสินะ&nbsp;</p><p style="margin: 0px 0px 13px; text-indent: 0.5in;">เขาจำได้ว่าครั้งนั้นก็เป็นวันเกิดครบรอบ 6 ปีของเขา หลังจากเขาจูบแก้มเธอครั้งนั้นเธอก็ตามติดเขาเลยทีเดียว แต่เด็กน้อยคนนั้นกลายเป็นเด็กสาวสวยตรงหน้า&nbsp;</p><p style="margin: 0px 0px 13px; text-indent: 0.5in;">ตอนนี้เธอตกตะลึงจนยืนนิ่งไป ดูใบหน้าเธอแดงกล่ำจนถึงใบหูและคอทีเดียว เขาหัวเราะเบาๆ</p><p style="margin: 0px 0px 13px; text-indent: 0.5in;">“ขอบคุณสำหรับของขวัญวันเกิดนะเรนิส” เขายิ้มให้เธอ อันที่จริงเขาอยากจุมพิตที่ริมฝีปากของเธอมากกว่า คงจะหวานไม่น้อย แต่เสียดายที่มีคนอยู่มากเกินไป</p><p style="margin: 0px 0px 13px; text-indent: 0.5in;">งานวันเกิดปีนี้ นับว่าไม่เลวทีเดียว</p><p style="margin: 0px 0px 13px; text-indent: 0.5in;"><span class="Apple-tab-span" style="white-space:pre">	</span></p><div><br></div></font></span>  <script language="JavaScript" type="text/javascript" src="./นิยาย เรามาพังโอโตเมะเกมกัน (เปิดให้อ่านรอบใหม่ 2- 9 ม.ค.62) _ ตอนที่ 35 _ Chapter 31 ซีริล _ งานวันเกิด _ Dek-D.com - Writer_files/adx.js.download"></script>
<script language="JavaScript" type="text/javascript">
