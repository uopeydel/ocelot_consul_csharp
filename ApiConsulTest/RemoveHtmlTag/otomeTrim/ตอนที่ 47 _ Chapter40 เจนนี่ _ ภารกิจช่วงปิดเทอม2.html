
			<div id="story-content" class="story chapter prevent-user-select">
				
  <span style="margin: 0px; font-size: 14pt;"><font color="#000000" face="Calibri"><p style="margin: 0px 0px 13px;">  <br></p><p style="margin: 0px 0px 13px;"><span style="margin: 0px; font-size: 14pt;"><br></span></p><p style="margin: 0px 0px 13px;">  <br></p><p style="margin: 0px 0px 13px;"><span style="margin: 0px; font-size: 14pt;"><span style="margin: 0px;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span></span><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">การเดินทางกลับแคว้นของเจนนี่เป็นการกลับพร้อมกับคณะของวิหาร เนื่องจากครอบครัวของเธอไม่เคยเข้าเมืองหลวงและไม่มีรถม้า การจ้างหาไม่สะดวกและมีค่าใช้จ่ายมาก การกลับกับคณะนักบวชเป็นทางเลือกที่ดี</span></p><p style="margin: 0px 0px 13px;">  <br></p><p style="margin: 0px 0px 13px;"><span style="margin: 0px; font-size: 14pt;"><span style="margin: 0px;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span></span><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">คณะเดินทางของเธอใช้เวลาเดินทางถึง</span><span style="margin: 0px; font-size: 14pt;">6</span><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">วันกว่าจะกลับถึงบ้านเพราะมีภารกิจที่ต้องแวะรายทางตลอดเวลา ในรถม้าของพวกเธอมีแต่เด็กนักเรียนที่จะกลับบ้านขณะที่นักบวชนั่งอีกคันหนึ่ง บนรถม้า ลิซและซินเธียทะเลาะกันเกือบทุกชั่วโมง จะมีอะไรซะอีก มิคาเอลไงที่เป็นสาเหตุ บางครั้งซินเธียยังหันมาแขวะเธอด้วยซ้ำ</span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;"><span style="margin: 0px;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>เธอถือกระเป๋าเดินทางใบเล็กกลับบ้าน ของส่วนใหญ่ทิ้งไว้ที่หอพักแล้ว</span></p><p style="margin: 0px 0px 13px;">  <br></p><p style="margin: 0px 0px 13px;"><span style="margin: 0px; font-size: 14pt;">&nbsp;</span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;"><span style="margin: 0px;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>เธอย้ายบ้านใหม่มาปีกว่าเพราะว่ากิจการดีขึ้น บ้านใหม่ที่อยู่อาศัยจะอยู่ด้านบนและร้านขนมเปิดอยู่ด้านล่าง</span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;"><span style="margin: 0px;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>หน้าร้านมีรถม้าหรูหราคันหนึ่งจอดอยู่ ประตูรถมาเปิดออก เด็กชาย ไม่สิชายหนุ่มสูงหน้าตาดี เส้นผมสีทองสั้นหยักศกเล็กน้อย ดวงตาสีฟ้าดูอ่อนโยนก้าวลงรถม้าเดินตรงมาหาเธอ</span><span lang="TH" style="margin: 0px; font-size: 14pt;"> </span></p><p style="margin: 0px 0px 13px;">  <br></p><p style="margin: 0px 0px 13px; text-indent: 0.5in;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">ทำไมให้ความรู้สึกเหมือนตอนเธอมีแฟนเศรษฐีขับรถสปอร์ตมาดักพบที่หน้าอาคารเรียนสมัยเรียนมหาวิทยาลัย นี่เปลี่ยนเป็นรถมาไฮโซแทน อย่าพูดถึงอดีตอีกเลย เธอเลิกกับนายนั่นหลังจากเจอว่ามันรวยเพราะค้ายาและเป็นมาเฟีย</span></p><p style="margin: 0px 0px 13px;">  <br></p><p style="margin: 0px 0px 13px;"><span style="margin: 0px; font-size: 14pt;">&nbsp;</span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;"><span style="margin: 0px;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>“เจนนี่ พึ่งมาถึงหรือ โรงเรียนปิดเทอมตั้งหลายวันแล้ว” เขาทักขึ้นมา “ฉันมารอเธอตั้ง</span><span style="margin: 0px; font-size: 14pt;">3</span><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">วันแล้วนะ”</span></p><p style="margin: 0px 0px 13px;">  <br></p><p style="margin: 0px 0px 13px;"><span style="margin: 0px; font-size: 14pt;">&nbsp;</span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;"><span style="margin: 0px;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>“อองตัวร์”</span></p><p style="margin: 0px 0px 13px;">  <br></p><p style="margin: 0px 0px 13px;"><span style="margin: 0px; font-size: 14pt;">&nbsp;</span></p><p style="margin: 0px 0px 13px;">  <br></p><p style="margin: 0px 0px 13px;"><span style="margin: 0px; font-size: 14pt;">&nbsp;</span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">&nbsp;</span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;"><span style="margin: 0px;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>ครั้งแรกที่เจนนี่เจอ อองตัวร์ เมื่อช่วงก่อนปีใหม่ตอนเธออายุ</span><span style="margin: 0px; font-size: 14pt;">13</span><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">ปี เขามาตามหาคน คนๆนั้นมีชื่อคล้ายเธอ “เจน เบลล์เลอร์” เขามาตามหาเด็กคนนี้ที่วิหาร นักบวชบอกเขาว่าไม่มีคนชื่อ เจน เบลล์เลอร์ แต่มี เจนนี่ เบลล์เลอร์ เขาจึงมาหาเธอที่ร้าน และพบว่าเธอไม่ใช่คนที่เขาตามหา </span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;"><span style="margin: 0px;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>เขาบอกเธอว่าเด็กคนนั้นช่วยชีวิตเขาไว้จากการลอบทำร้าย</span></p><p style="margin: 0px 0px 13px;">  <br></p><p style="margin: 0px 0px 13px;"><span style="margin: 0px; font-size: 14pt;">&nbsp;</span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">(อ้อ หรอ คุ้นๆว่าเป็นการรุมทำร้ายมากกว่านะ)</span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">&nbsp;</span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;"><span style="margin: 0px;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>ตอนนั้นเขาพลัดหลงกับผู้ติดตาม ไม่มีเงิน เด็กผู้หญิงคนนั้นช่วยเขาออกมาจากอันตรายในครั้งนั้นและพาเขาส่งโรงพยาบาล ตอนนั้นเธอยังช่วยจ่ายเงินค่ารักษาให้เขาด้วย เขาตั้งใจว่าจะเอาเงินมาคืนและให้เงินรางวัลตอบแทนเธอด้วย เขาเล่าว่าเด็กคนนั้นเส้นผมสีดำยาว แต่งตัวเหมือนเด็กชาวบ้านทั่วไป มากับเพื่อนอ้วนๆคนหนึ่งและเพื่อนรุ่นพี่ที่ดูโตกว่ามากเหมือนกลุ่มผู้ใช้แรงงานอีก</span><span style="margin: 0px; font-size: 14pt;">3-4</span><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">คน</span></p><p style="margin: 0px 0px 13px;">  <br></p><p style="margin: 0px 0px 13px;"><span style="margin: 0px; font-size: 14pt;">&nbsp;</span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">(อ้อ รู้สึกจะเป็นองครักษ์)</span></p><p style="margin: 0px 0px 13px;">  <br></p><p style="margin: 0px 0px 13px;"><span style="margin: 0px; font-size: 14pt;">&nbsp;</span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;"><span style="margin: 0px;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>เขาคิดเองว่าเด็กคนนั้นมีพลังเวทย์สูง น่าจะเรียนอยู่ในวิหาร จึงกลับมาตามหาดูเผื่อว่าจะเจอ</span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;"><span style="margin: 0px;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>ตอนนั้นเจนนี่ คิดว่าเด็กคนนั้นชื่อเจน นามสกุลเหมือนเธอ แถมยังอายุไล่เลี่ยกับเธออีก อาจจะเป็น “เจนของเธอ”ที่มาเกิดใหม่ก็ได้ เธอจึงตัดสินใจช่วยอองตัวร์ตามหา เธอช่วยเป็นไกด์นำทางให้เขาอยู่</span><span style="margin: 0px; font-size: 14pt;">4-5</span><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">วันไปตามวิหารทุกแห่งที่พอจะมีเด็กมาเรียน แต่ก็ไม่มีใครพบเด็กปริศนาคนนั้น</span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;"><span style="margin: 0px;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>พ่อของเธอบอกว่าต้นตระกูลเธอมีบางส่วนเดินทางไปทำมาหากินในแคว้นเทรลิสที่อยู่ติดกัน แต่แคว้นเทรลิสมีขนาดใหญ่ การจะไล่หาเด็กคนหนึ่งทั่วแคว้นทำได้ยาก เธอจึงบอกอองตัวร์ว่าเด็กคนนั้นนามสกุลเหมือนเธออาจจะเป็นญาติเธอก็ได้ และอาจจะอยู่ในแคว้นเทรลิส เขาส่งลูกน้องไปตามหา และรับปากว่าถ้าได้ข่าวอย่างไรแล้วจะมาบอก</span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;"><span style="margin: 0px;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>หลังจากนั้นอองตัวร์เข้าโรงเรียนเวทย์ในแคว้นอีสเทร่า </span><span style="margin: 0px; font-size: 14pt;">6</span><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;"> เดือนต่อมา เขาส่งข่าวมาว่ายังหาเด็กคนนั้นไม่พบ แต่เด็กคนนั้นบอกเขาว่าจะมาเข้าโรงเรียนเดียวกับเขา ถ้าเขาพบเด็กคนนั้นอีกครั้งจะบอกเธอให้ว่าเธอมีญาติซึ่งคือครอบครัวของเจนนี่อยู่ในแคว้นลูฟฟ์ อันที่จริง เจนนี่ไม่รู้ด้วยซ้ำว่าอองตัวร์เป็นใคร รู้จักแค่ชื่อ เพียงแต่ดูการแต่งตัวและรถม้าที่ใช้ เธอคิดว่าเขาน่าจะเป็นลูกเศรษฐีไม่ก็ลูกขุนนางสักคนในแคว้นอีสเทร่าที่ชอบข้ามแดนมาซื้อของในแคว้นลูฟฟ์และแคว้นเทรลิสที่อยู่ติดกัน</span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;"><span style="margin: 0px;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>ก่อนที่เจนนี่จะเข้าโรงเรียน อองตัวร์กลับมาอีกครั้ง เขาดูผิดหวังบ้าง เขาบอกว่าเขาไปตรวจดูรายชื่อเด็กที่เข้าใหม่ในปีที่</span><span style="margin: 0px; font-size: 14pt;">1 </span><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">ไม่พบชื่อของ เจน เบลล์เลอร์</span><span lang="TH" style="margin: 0px; font-size: 14pt;"> </span><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">เขาลงทุนให้คนไปไล่หารายชื่อเด็กที่เข้าสอบทั้งหมดนับพันคน ก็ไม่มีอีก</span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;"><span style="margin: 0px;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>ตอนนั้นเจนนี่แอบคิดในแง่ร้ายไม่ได้ หรือเด็กคนนั้นไม่อยู่โลกนี้แล้วถึงได้หายังไงก็ไม่พบ ก็ช่วยอองตัวร์ไว้จากการถูกลอบทำร้าย หรือถ้าบรรดาคนร้ายเหล่านั้นตามมาเก็บไปละ</span></p><p style="margin: 0px 0px 13px;">  <br></p><p style="margin: 0px 0px 13px;"><span style="margin: 0px; font-size: 14pt;">&nbsp;</span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">( ผึ้งฝูงนั้นคงทำไม่ได้ขนาดนั้นหรอก)</span></p><p style="margin: 0px 0px 13px;">  <br></p><p style="margin: 0px 0px 13px;"><span style="margin: 0px; font-size: 14pt;">&nbsp;</span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;"><span style="margin: 0px;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>แต่อองตัวร์ไม่ย่อท้อ เขาฝากเจนนี่ให้ดูในกลุ่มนักเรียนใหม่ของโรงเรียนเวทย์ฟานเซียส์ เด็กคนนั้นอาจจะเปลี่ยนใจไปเรียนที่นั่นได้ และตามคาด เจนนี่ไม่พบเด็กชื่อนั้น ราวกับเด็กคนนั้นไม่มีตัวตน...</span></p><p style="margin: 0px 0px 13px;">  <br></p><p style="margin: 0px 0px 13px;"><span style="margin: 0px; font-size: 14pt;">&nbsp;</span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;"><span style="margin: 0px;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>“อองตัวร์ นายมาทำอะไรที่นี่ หรือว่าได้ข่าวเกี่ยวกับ เจน เบลล์เลอร์แล้ว”เจนนี่ถาม</span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;"><span style="margin: 0px;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>“ยังเลย กะว่าปิดเทอมนี้จะมาชวนเธอไปลองหาอีกซักรอบ คิดว่าจะลองไปหาในแคว้นเทรลิสดู เธอสนใจจะไปด้วยกันไหม” เขาถาม</span></p><p style="margin: 0px 0px 13px;">  <br></p><p style="margin: 0px 0px 13px;"><span style="margin: 0px; font-size: 14pt;">&nbsp;</span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;"><span style="margin: 0px;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>เจนนี่ครุ่นคิด เธอไปได้ไหม หรือควรไปไหม ปิดเทอมทั้งทีควรอยู่กับพ่อแม่ที่ไม่ได้เจอกันตั้งหลายเดือนมากกว่า และอีกอย่าง ยังไงเขาก็เป็นเด็กผู้ชาย ไม่รู้หัวนอนปลายเท้าด้วย และช่วยเขาตามหารักแรก ใช่สิ เจนนี่คิดว่าน่าจะเป็นรักแรกของอองตัวร์ ถ้าไม่ใช่รักแรกใครจะตามหาเด็กผู้หญิงคนหนึ่งอย่างเอาเป็นเอาตายด้วยเหตุผลที่ว่าติดเงินค่ารักษา</span></p><p style="margin: 0px 0px 13px;">  <br></p><p style="margin: 0px 0px 13px;"><span style="margin: 0px; font-size: 14pt;">&nbsp;</span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;"><span style="margin: 0px;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>“ฉันจ่ายค่าเสียเวลาให้เธอ และจะจ่ายค่าเดินทางให้ เธอชวนแม่เธอไปด้วยสิ ที่แคว้นเทริสมีโรงแรมริมทะเล คนชอบไปเที่ยวกันมาก เอางี้ไหม เราไปตามหาเจนกัน แล้วฉันจะพาเธอไปเที่ยวทะเลด้วย” เขาเชื้อชวน</span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;"><span style="margin: 0px;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>นี่ทำไมเธอรู้สึกเหมือนมีเศรษฐีมาจ้างเธอไปออกเดทด้วยเลย</span></p><p style="margin: 0px 0px 13px;">  <br></p><p style="margin: 0px 0px 13px;"><span style="margin: 0px; font-size: 14pt;">&nbsp;</span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;"><span style="margin: 0px;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>การเดินทางจากแคว้นลูฟฟ์ไปแคว้นเทรลิสด้วยรถม้าหรูรวดเร็วกว่ารถม้าธรรมดามาก เจนนี่พึ่งเข้าใจว่าการเป็นคนรวยในโลกเวทย์มนตร์ทำให้เดินทางได้เร็วกว่าคนทั่วไป ถึงแม้จะแวะตามวิหารรายทางเพื่อหาเด็กนักเรียนเก่าๆที่ชื่อ เจน เบลล์เลอร์ ซึ่งดูจะไม่มีวี่แวว </span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;"><span style="margin: 0px;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>แคว้นเทรลิสใหญ่กว่าแคว้นลูฟฟ์เกือบ</span><span style="margin: 0px; font-size: 14pt;">4</span><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">เท่าตัวได้ ใจกลางแคว้นคึกคัก ตลาดการค้าใหญ่กว่าใจกลางแคว้นลูฟฟ์หลายเท่า ดูหรูหรากว่า ข้าวของราคาแพงกว่า แสดงถึงเศรษฐกิจที่ดีกว่า</span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;"><span style="margin: 0px;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>คณะเกินทางของอองตัวร์ประกอบด้วยรถม้าถึง</span><span style="margin: 0px; font-size: 14pt;">5</span><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">คัน อองตัวร์ดูมีฐานะไม่ธรรมดาจริงๆ ผู้ติดตามเขามีด้วยกันถึง</span><span style="margin: 0px; font-size: 14pt;">15</span><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">คน ซึ่งเรียกเขาว่านายน้อย</span></p><p style="margin: 0px 0px 13px;">  <br></p><p style="margin: 0px 0px 13px; text-indent: 0.5in;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">เจนนี่กับแม่นั่งมาด้วยกัน เธอแยกมานั่งรถม้าอีกคัน อันที่จริงแม่ของเธอไม่ได้สบายใจนักที่เธอมากับอองตัวร์แบบนี้ แต่เธอให้เหตุผลว่าคนที่ตามหาอาจจะเป็นญาติของครอบครัวเธอ หากหาพบอาจจะได้พบกับญาติคนอื่นๆด้วย อีกอย่างเป็นการไปเที่ยวโดยมีคนจ่ายเงินให้ แม่ของเธอทนการรบเร้าไม่ไหวจึงยอมมาอย่างเสียไม่ได้</span></p><p style="margin: 0px 0px 13px;">  <br></p><p style="margin: 0px 0px 13px; text-indent: 0.5in;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">พอเอาเข้าจริง คนที่มาแบบเสียไม่ได้อย่างแม่ของเธอดูตื่นเต้นยิ่งกว่าเธออีก แน่ล่ะ แม่ไม่เคยออกมานอกแคว้นเลยนี่นา แต่สำหรับเจนนี่แล้วที่นี่ดูแฟนตาซีดี แต่เธอไม่ถึงกับตื่นเต้นมากมาย</span></p><p style="margin: 0px 0px 13px;">  <br></p><p style="margin: 0px 0px 13px; text-indent: 0.5in;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">หลังจากเที่ยวและตระเวนหาคนได้</span><span style="margin: 0px; font-size: 14pt;">4-5</span><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">วัน อองตัวร์ก็ถอดใจ เขาตัดสินใจให้เดินทางต่อไปที่ท่องเที่ยวยอดนิยมของบรรดาเศรษฐี เดอะพาราไดซ์</span></p><p style="margin: 0px 0px 13px;">  <br></p><p style="margin: 0px 0px 13px; text-indent: 0.5in;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">ระหว่างทางมีการแวะหมู่บ้านแห่งหนึ่งที่มีโรงแรมหรู เจนนี่มองโรงแรมก่อนจะรู้สึกว่ารูปแบบนี้มันจัดวางเหมือนโรงแรมในโลกเก่าของเธอ หมู่บ้านนี้เป็นตลาดผลไม้ เจนนี่ได้ไอเดียว่าตอนขากลับจะเลือกผลไม้บางอย่างกลับไปใช้ทำขนม เวทย์ธาตุน้ำของเธอทำน้ำแข็งได้ จะเก็บผลไม้พวกนี้ได้หลายวัน</span></p><p style="margin: 0px 0px 13px;">  <br></p><p style="margin: 0px 0px 13px; text-indent: 0.5in;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">อองตัวร์ซื้อไวน์ไว้ให้แม่ของเธอขวดหนึ่งเพื่อนำกลับไปฝากพ่อ ได้ข่าวว่าขวดนึงราคาใช่น้อย นับว่าอองตัวร์ใจกว้างใช้ได้</span></p><p style="margin: 0px 0px 13px;">  <br></p><p style="margin: 0px 0px 13px; text-indent: 0.5in;"><span style="margin: 0px; font-size: 14pt;">&nbsp;</span></p><p style="margin: 0px 0px 13px;">  <br></p><p style="margin: 0px 0px 13px; text-indent: 0.5in;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">การเดินทางต่อไปจนถึง โรงแรมชื่อดังเดอะพาราไดซ์ช่างสะดวกสะบาย เจนนี่อยากจะขอรถม้าชั้นเลิศของอองตัวร์ไว้สักคัน แต่เธอยังหน้าด้านไม่พอ พวกเธอมาถึงตอนเย็นก่อนพระอาทิตย์ตก</span></p><p style="margin: 0px 0px 13px;">  <br></p><p style="margin: 0px 0px 13px; text-indent: 0.5in;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">นี่น่าแปลกใจคือที่โรงแรมเธอพบเพื่อนร่วมชั้นกำลังรับประทานขนมกันที่ร้านขนมชั้นลอบบี้โรงแรม</span></p><p style="margin: 0px 0px 13px;">  <br></p><p style="margin: 0px 0px 13px; text-indent: 0.5in;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">เธมม์กับเบลล่า </span></p><p style="margin: 0px 0px 13px;">  <br></p><p style="margin: 0px 0px 13px; text-indent: 0.5in;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">คู่นี้คบกันอยู่จริงๆด้วย</span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">&nbsp;</span></p><p style="margin: 0px 0px 13px;">  <br></p><p style="margin: 0px 0px 13px; text-indent: 0.5in;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">“เจนนี่ นี่” เสียงเบลล่าดัวขึ้นก่อนโบกมือให้เธอ เพื่อนกลุ่มนี้นับว่านิสัยพอใช้ได้ ไม่ถึงกับเหยียดชนชั้นแบบกลุ่มของวีราเนส</span></p><p style="margin: 0px 0px 13px;">  <br></p><p style="margin: 0px 0px 13px; text-indent: 0.5in;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">“มาได้ยังไง” เธมม์ถามขึ้นมา</span></p><p style="margin: 0px 0px 13px;">  <br></p><p style="margin: 0px 0px 13px; text-indent: 0.5in;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">“มากับแม่ แล้วก็เพื่อน พอดีเพื่อนมาตามหาคนแล้วชวนฉันมาด้วย” เจนนี่บุ้ยใบ้ไปทางอองตัวร์ ซึ่งปลีกตัวออกไปก่อนแล้วเพื่อไปคุยกับผู้ติดตามของเขาปล่อยให้เธอเดินไปหาเพื่อน</span></p><p style="margin: 0px 0px 13px;">  <br></p><p style="margin: 0px 0px 13px; text-indent: 0.5in;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">“อ้อ” เบลล่าพยักหน้าหงึกหงัก ทำหน้าราวกับเก็บข้อมูล อย่าบอกนะว่าเบลล่าคิดว่าเธอกับอองตัวร์คบหากัน</span></p><p style="margin: 0px 0px 13px;">  <br></p><p style="margin: 0px 0px 13px; text-indent: 0.5in;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">เบลล่าและเธมม์ทักทายแม่ของเธอ “พวกเรามาอยู่ได้</span><span style="margin: 0px; font-size: 14pt;">4</span><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">วันละ คงจะกลับเร็วๆนี้” เบลล่าพูดขึ้น “ตั้งแต่ปิดเทอมฉันยังไม่ได้กลับบ้านเลย มัวแต่เตร่อยู่แถวนี้คงไม่ดี”</span></p><p style="margin: 0px 0px 13px;">  <br></p><p style="margin: 0px 0px 13px; text-indent: 0.5in;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">“เรนิสไปวาดรูปเดี๋ยวคงมาละ” เธมม์พูดบ้าง</span></p><p style="margin: 0px 0px 13px;">  <br></p><p style="margin: 0px 0px 13px; text-indent: 0.5in;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">ใช่ เหมือนเรนิสจะเรียนศิลปะ แต่เธอไม่เคยเห็นเรนิสวาดรูปเลย</span></p><p style="margin: 0px 0px 13px;">  <br></p><p style="margin: 0px 0px 13px; text-indent: 0.5in;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">พูดถึงก็เดินเข้ามาทันที</span></p><p style="margin: 0px 0px 13px;">  <br></p><p style="margin: 0px 0px 13px; text-indent: 0.5in;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">เรนิสถือกล่องใสสีและผ้าใบวาดรูปเดินเข้ามา ทันทีที่เห็นเธอ กระป๋องสีและผ้าใบก็ตกลงพื้น ภาพวาดเปื้อนสีเละเทะจนดูไม่ออก เรนิสหน้าซีด คงจะเสียดายรูปวาดที่เสียไปไม่น้อย</span></p><p style="margin: 0px 0px 13px;">  <br></p><p style="margin: 0px 0px 13px; text-indent: 0.5in;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">“เจนนี่ มาได้ยังไง เอ่อ แล้วมากับใคร” เรนิสยิ้มทักทายแต่รอยยิ้มดูเฝื่อนๆ</span></p><p style="margin: 0px 0px 13px;">  <br></p><p style="margin: 0px 0px 13px; text-indent: 0.5in;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">“มากับแม่ แล้วก็เพื่อน” เจนนี่ เรนิสหันไปทักทายแม่ของเธอ ก่อนจะหันมาถาม</span></p><p style="margin: 0px 0px 13px;">  <br></p><p style="margin: 0px 0px 13px; text-indent: 0.5in;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">“แล้วเพื่อนเธอล่ะ”</span></p><p style="margin: 0px 0px 13px;">  <br></p><p style="margin: 0px 0px 13px; text-indent: 0.5in;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">“อือ เหมือนอองตัวร์จะไป..”</span></p><p style="margin: 0px 0px 13px;">  <br></p><p style="margin: 0px 0px 13px; text-indent: 0.5in;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">“เพื่อนเธอชื่ออะไรนะ” เรนิสถามเสียงตะกุกตะกัก</span></p><p style="margin: 0px 0px 13px;">  <br></p><p style="margin: 0px 0px 13px; text-indent: 0.5in;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">“อองตัวร์ เรนิสรู้จักเขาหรือ”</span></p><p style="margin: 0px 0px 13px;">  <br></p><p style="margin: 0px 0px 13px; text-indent: 0.5in;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">“เปล่าหรอก ฉันปวดท้องกระทันหัน ไม่สบายขอไปพักก่อน พวกเธอตามสบายนะ เธมม์ เบลล่า ฉันจะกินอะไรที่ห้องเลยไม่ต้องรอ” เรนิสพูดเสียงสั่นๆ</span></p><p style="margin: 0px 0px 13px;">  <br></p><p style="margin: 0px 0px 13px; text-indent: 0.5in;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">“เรนิส ให้ฉันช่วยใช้เวทย์รักษาไหม” มิน่าล่ะ ไม่สบาย ดูหน้าซีด มือไม้อ่อนเชียว อย่างว่าอยู่ใกล้ทะเล กินอาหารทะเลมากเกินไปอาจจะอาหารเป็นพิษ เจนนี่คิด</span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;"><span style="margin: 0px;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>“ไม่เป็นไร ฉันมียา ขอตัวก่อนนะ” เรนิสหันหลังกลับก่อนหายไปอย่างรวดเร็ว หรือว่าจะท้องเสียแล้วอาย</span></p><p style="margin: 0px 0px 13px;">  <br></p><p style="margin: 0px 0px 13px;"><span style="margin: 0px; font-size: 14pt;">&nbsp;</span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;"><span style="margin: 0px;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>น่าแปลก หลังจากที่พบเรนิสเย็นวันนั้นแล้ว เจนนี่ไม่พบเรนิสกับคนอื่นอีกเลย ได้ยินว่าป่วยอยู่ในห้อง และวันถัดมา กลุ่มของเรนิสก็เก็บของกลับบ้านอย่างรวดเร็ว สงสัยอาการป่วยจะหนักเอาการ</span></p><p style="margin: 0px 0px 13px;">  <br></p><p style="margin: 0px 0px 13px;"><span style="margin: 0px; font-size: 14pt;">&nbsp;</span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;"><span style="margin: 0px;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>เดอะ พาราไดซ์เป็นโรงแรมเตี้ยๆริมหาดทรายขาว มองทอดไปจะเห็นเนินเขาและทุ่งดอกไม้ ได้ยินว่าด้านบนเป็นบ้านตากอากาศของตระกูลเทรลิส คนรวยนี่ช่างใช้เงินฟุ่มเฟือย มีบ้านตากอากาศใกล้ๆแล้วยังมานอนโรงแรมแพงๆ</span><span lang="TH" style="margin: 0px; font-size: 14pt;"> </span><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">หรือว่านี่เป็นการมาเดทของเธมม์กับเบลล่าโดยมีเรนิสเป็นแม่สื่อ ใช่ พวกเขาเคยสารภาพรักต่อกันแล้วยังนั่งร้านขนมด้วยกัน ส่วนเรนิสคงหาข้ออ้างปลีกตัว</span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">&nbsp;</span></p><p style="margin: 0px 0px 13px;">  <br></p><p style="margin: 0px 0px 13px; text-indent: 0.5in;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">อองตัวร์เป็นคนที่ใจกว้าง ค่อยข้างเปิดเผยและเป็นกันเอง หลังจากคุ้นเคยสักพัก เจนนี่ค้นพบว่าเขาเป็นคนมีอารมณ์ขัน นับเป็นเพื่อนที่น่าคบหาคนหนึ่ง</span></p><p style="margin: 0px 0px 13px;">  <br></p><p style="margin: 0px 0px 13px; text-indent: 0.5in;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">หลังจากพักที่ได้</span><span style="margin: 0px; font-size: 14pt;">3</span><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">วัน คณะของเธอก็เดินทางกลับ ขากลับตอนเธอแวะซื้อผลไม้ เขายังมาช่วยเธอถือของด้วย ความเป็นสุภาพบุรุษนับว่าสอบผ่าน...</span></p><p style="margin: 0px 0px 13px;">  <br></p><p style="margin: 0px 0px 13px;"><span style="margin: 0px; font-size: 14pt;">&nbsp;</span></p><p style="margin: 0px 0px 13px;">  <br></p><p style="margin: 0px 0px 13px;"><span style="margin: 0px; font-size: 14pt;">Writer’s note : </span><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">เจนนี่ เธอใช้เจ้าชายถือของให้ ..</span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">ถ้าความสามารถพิเศษของเรนิสคือ รั่ว </span></p><p style="margin: 0px 0px 13px;">  <br></p><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">พรสวรรค์อันดับ</span><span style="margin: 0px; font-size: 14pt;">1</span><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;">ของเจนนี่คือมโน </span></p><p style="margin: 0px 0px 13px;">  <br></p></font></span><p style="margin: 0px 0px 13px;"><span lang="TH" style="margin: 0px; font-family: &quot;Cordia New&quot;,&quot;serif&quot;; font-size: 14pt;"><font color="rgb(0,0,0)">ตอนถัดไปจะเฉลยว่าเรือลำไหนที่เรนิสอยากลง</font></span></p>  <script language="JavaScript" type="text/javascript" src="./นิยาย เรามาพังโอโตเมะเกมกัน (เปิดให้อ่านรอบใหม่ 2- 9 ม.ค.62) _ ตอนที่ 47 _ Chapter40 เจนนี่ _ ภารกิจช่วงปิดเทอม2 _ Dek-D.com - Writer_files/adx.js.download"></script>
<script language="JavaScript" type="text/javascript">
